BO 060 Obario polikistikoaren sindromearen eta sindrome metabolikoaren arteko erlazioa Berrikusketa bibliografikoa 1. SARRERA Obario polikistikoaren sindromea (OPKS) ugalkorrak diren emakumeen artean ikusten den asaldura endokrinologiko eta metaboliko ohikoena da. Etiologia ezezaguneko sindrome heterogeneo eta konplexua den arren, ezaugarri nagusiak hiperandrogenismoa, obulazioaren disfuntzioa eta itxura polikistikodun obulutegiak izatea dira. Orokorrean intsulinarekiko erresistentziarekin eta gainpisuarekin erlazionatua izan bada ere, badirudi genetikoki determinatutako faktoreen eta ingurugiroko faktoreen arteko elkarrekintzaren ondorioz ematen dela. Sindromearen fisiopatologia konplexua dela eta, bai klinikoki eta baita analitikoki ere asaldura desberdinak azter daitezke. Alde batetik, hiperandrogenismoak hirsutismoa, aknea eta seborrea eragin ditzake. Bestetik, obulutegietan anobulazioa da nagusi, horrek dakartzan ondorioekin. Azkenik, metabolismoaren ikuspuntutik, obesitatea, intsulinarekiko erresistentzia eta ondoriozko hiperintsulinemia eta sindrome metabolikoa pairatzeko arriskua dira ezaugarri nagusiak. Sindrome metabolikoa gaixotasun kardiobaskularrak eta 2 motako DM garatzeko arriskua areagotzen duten asaldura metabolikoen multzoa da. Sindrome horren ezaugarrietako bat obesitate-abdominala da, zeina intsulinarekiko erresistentziarekin eta gantz-azidoen gehiegizko erabilerarekin erlazionatua izan den, 2 motako DMri bide emanez. Egoera hipergluzemikoari aurre egiteko ematen den hiperintsulinemiak eta gantz-ehunean jariatzen diren zitokinek endotelioaren disfuntzioa, dislipemia, hipertentsioa eta inflamazio-baskularra eragiten dute, aterogenesia eta ondoriozko gaixotasun kardiobaskularrak erraztuz. Gainpisua edo obesitatea duten gaixoetan ohikoagoa izan arren, erretzea, sedentarismoa eta aurrekari-familiarrak izatea arrisku faktore izanik, gorputz-masa indize (GMI) egokia duten pertsonetan ere ikus daitekeen sindromea da. Hori dela eta, ikusirik OPKS pairatzen duten emakume askok sindrome metabolikoa garatzeko suszeptibilitate handia dutela, lanaren helburua OPKS eta sindrome metabolikoaren arteko harremana aztertzea eta gaixotasun kardiobaskularren garapenerako arrisku-faktoreak ezagutzea izango da, azken horien diagnostiko eta kontrol goiztiarra ahalbidetzen duen baheketa-sistema bat proposatu ahal izateko. 2. MATERIAL ETA METODOAK Errebisio hau obario polikistikoaren sindromearen eta sindrome metabolikoaren arteko erlazioa aztertzeko bilaketa-bibliografiko bat egitean oinarritu da. Horretarako, hasiera batean bai obario polikistikoaren sindromearen eta baita sindrome metabolikoaren informazio orokorra ere biltzen zuten artikuluen bilaketa bat egin da. Jarraian, bi sindrome horien arteko lotura demostratzen duten ikerketak jaso dira, lortutako informazioa obario polikistikoaren sindromearen diagnostiko eta maneiurako zenbait gida-klinikorekin alderatuz. Bilaketa-bibliografikoa egiterako orduan, informazio-iturri desberdinak erabili dira. Informazio orokorraren bilaketarako UpToDate, Dynamed eta Trip Database izan dira erabili diren datu-base nagusiak. Gainera, lortutako artikuluen erreferentziak aztertuz, errebisiorako interesgarriak izan diren beste zenbait artikulu eta gida-kliniko lortu dira. Horrez gain, PubMed plataforma eta “Farreras-Rozman. Medicina Interna” liburua ere erabiliak izan dira. Kasu guztietan, bilaketarako hitz-gakoak berdinak izan dira: “polycystic ovary syndrome”, “metabolic syndrome” eta “cardiovascular risk”; gainera, bilaketa gehiago zehazteko asmoz, “AND” eragile logikoa ere erabilia izan da: “polycystic ovary syndrome AND metabolic syndrome” eta “polycystic ovary syndrome AND cardiovascular risk”. PubMed plataforman bilaketak egiterako orduan, artikulu kopurua mugatzeko asmoz, “Free full text”, “5 years”, “Humans” eta “English” aukerak hautatu dira. Filtro horiek erabiliz 370 artikulu lortu dira, bigarren baheketa bat egin delarik artikuluen izenburua eta, zenbait kasutan, abstract-a ere irakurriz. Lortutako artikuluen artean, berrienei eta meta-analisiei eman zaie lehentasuna. Horren ondoren, ikerketa guztietatik jasotako datuak elkartu eta kontrastatu dira, ondorio amankomunak lortuz. Azkenik, informazio hori ebidentzian oinarritutako gida-kliniko desberdinekin alderatu da, obulutegi polikistikoaren sindromea duten emakumeen artean sindrome metabolikoaren arrisku-faktoreak garaiz detektatzea posible egiten duen baheketa-sistema bat proposatuz. 3. OBARIO POLIKISTIKOAREN SINDROMEA Obario polikistikoaren sindromea (OPKS) ugalkorrak diren emakumeen artean ikusten den asaldura endokrinologiko eta metaboliko ohikoena da, baita hiperandrogenismoaren eta antzutasunaren kausa ohikoena ere. Diagnostikorako erabiltzen diren kriterioen arabera prebalentzia aldatu egiten den arren, orokorrean % 6-10 bitartekoa dela esaten da. Bere izenak dioen bezala, ez da gaixotasun soil bat, sistema eta aparatu ugari kaltetzen dituen sindrome bat baizik. Horrela bada, sindromearen diagnostikoa egiteak bizitza guztirako eragina dauka, gaixo horiek sindrome metabolikoa, 2 motako DM, gaixotasun kardiobaskularrak eta endometrioko minbizia pairatzeko arrisku handiagoa izanik. 3.1. ETIOLOGIA Sindromearen etiologia guztiz ezagutzen ez den arren, badirudi faktore-genetiko eta ingurumeneko faktoreen arteko elkarrekintzaren ondorioz ematen dela. Heredagarriak diren faktoreen artean, amak sindromea pairatzea, hiperandrogenemiaren eta sindrome metabolikoaren aurrekari familiarrak izatea eta DENND1A genea izatea obario polikistikoaren sindromea garatzeko arrisku-faktore direla ikusi da. Ingurumeneko faktoreen artean, berriz, utero-barruko ingurumenaren eragina eta jaio ondorengo ingurumenaren eragina aztertu dira. Lehenari dagokionez, sortzetiko birilizazioa eta fetu-garaiko nutrizio arazoak obario polikistikoaren sindromea eta sindrome metabolikoa pairatzeko joerarekin erlazionatu dira, hurrenez hurren. Jaio ondorengo garaian, aldiz, hiperandrogenismoa eta intsulinarekiko erresistentziaren ondoriozko hiperintsulinismoa estuki erlazionatu dira sindrome honen garapenarekin. 3.2. PATOGENIA Sindromearen konplexutasuna dela eta, etiologiarekin gertatzen den bezala, patogenesia ere ez dago guztiz argi oraindik ere. OPKS duten emakumeen % 90 inguruk obulutegiko funtzio androgenikoaren asaldura dauka, sindromearen ezaugarri nagusi den obulutegietako hiperandrogenismoa eraginez. Alde batetik, teka-zeluletan esteroidogenesiaren disregulazioa gertatzen da; baldintza normaletan, teka-zeluletan sortutako androgenoak beharrezkoak dira granulosako zeluletan estrogenoen sintesia eman ahal izateko, androgeno eta estrogenoen arteko oreka obulutegiak berak koordinatuz. Mekanismo intrintseko horrek huts egitekotan, sintesi hori atzeraelikadura mekanismoen bitartez mugatu beharko litzateke. OPKSn, aldiz, obulutegiek huts egiteaz gain, atzeraelikadura mekanismoak ere huts egiten du, teka-zelulen hormona luteinizatzailearekiko (LH) gehiegizko erantzunaren ondorioz hiperandrogenismoa emanez. Bestetik, granulosako zelulak estrogenoen eta folikuluen garapenerako hazkuntza-faktoreen sintesiaz arduratzen dira. OPKSn, folikulu askoren garapen-prozesua martxan jartzen den arren, teka-zeluletan sortutako gehiegizko androgenoen ondorioz luteinizazio azkarra gertatzen da. Folikuluen garapen-prozesuaren etete horren ondorioz, ez da folikulu-dominanterik sortzen, OPKSn ematen den anobulazio eta obulutegiaren itxura-polikistikoaren oinarri izanik. Obulutegietako hiperandrogenismo primarioaz gain, sindromea pairatzen duten emakumeen % 50ak baino gehiagok intsulinarekiko erresistentziaren ondoriozko hiperintsulinemia dauka, zeina obesitatearekiko independentea den; izan ere, OPKS duten emakume argal zein obesoetan agertzen da. Gainera, intsulinarekiko erresistentzia hori zenbait ehunekiko selektiboa da; muskulu-eskeletikoa intsulinarekiko erresistentea den heinean, egoera konpentsatzeko asmoz ematen den hiperintsulinemiak gehiegizko eragina dauka bai obulutegietan eta baita gantz-ehunean ere. Horrela bada, hiperintsulinemiak obulutegietako hiperandrogenismo primarioa larriagotzen du. Izan ere, teka-zelulen LH-arekiko sentsibilizazioa areagotzen du, androgenoen ekoizpena handituz. Horrez gain, giltzurrun-gaineko guruinetako androgenoen sintesia ere estimulatzen du eta gibelean, berriz, sexu-hormonen proteina-garraiatzailearen (SHBG) sintesia inhibitzen du. Guzti horren ondorioz, odoleko testosterona-askearen maila modu nabarmenean igotzen da. 1. Irudian ikus daitekeen bezala, esteroidogenesiaren asaldura eta intsulinarekiko erresistentziaz gain, badaude sindromearekin erlazionatuta dauden beste asaldura batzuk ere. Alde batetik, emakume horietan gonadotropinen hormona askatzailearen (GnRH) pultsu azkarrak direla eta, LH-aren gehiegizko jariapena gertatzen da eta azken horrek, aldi berean, obulutegietako androgenoen gehiegizko sintesia eragiten du. Dirudienez, GnRH eta LH-aren gehiegizko jariapen hori hiperandrogenismoak atzeraelikadura negatiboaren mekanismoa inhibitzearen ondoriozkoa da. Bestetik, OPKS duten emakumeen % 50ak obesitatea dauka eta obesitatea ez dutenen herenak, gutxienez, ohikoa dena baino sabeleko gantz-kopuru handiagoa dauka. Dakigun bezala, obesitateak intsulinarekiko erresistentzia areagotzen du eta horrek, aldi berean, obulutegietako hiperandrogenismoa larriagotzen du. 3.3. KLINIKA Klinikaren eragile nagusiak oligo-anobulazioa eta hiperandrogenismoa diren arren, OPKS sindrome bat izanik, klinikoki modu desberdinetan azaleratu daiteke. Ugalketa asaldurei dagokienez, garapen-prozesuan dauden folikuluen luteinizazio azkarra dela eta, ez da folikulu-dominante baten hautaketa gertatzen; hori dela eta, nahiz eta ekografia bidez obulutegiak periferikoki kokatuta dauden folikulu-antral eta preantralez beterik daudela ikusi, ez da obulaziorik gertatzen. Hortaz, OPKS duten emakumeek anobulazio horren ondoriozko oligo-amenorrea izaten dute. Era berean, anobulazioa dela eta, OPKS duten emakume askok antzutasun arazoak izaten dituzte, baita haurdunaldiko arazo gehiago ere. Nerabeen artean, gainera, anobulazioak ziklo-irregularrak eragiteaz gain, gehiegizko hileroko-odoljarioak ere eragiten ditu, askotan anemiaren kausa izanik. Ohiko egoeran, behin obulazioa gertatu ondoren, gorputz-luteoa sortzen da, zeina progesterona ekoizteaz arduratzen den. Obulaziorik egon ezean, aldiz, ez da progesterona ekoiztuko duen gorputz-luteorik sortuko, estrogenoen nagusitasuna bermatuz. Estrogenoekiko esposizio kroniko horren ondorioz, endometrioko zelulek mitosirako seinalea jasoko dute uneoro, endometrioko hiperplasia eta endometrioko minbizia jasateko arriskua areagotuz. Hiperandrogenismoa, berriz, klinikoki hirsutismo eta aknearen bitartez adierazten da. Ugalkorrak diren emakumeen artean ikusten den asaldura endokrinologiko ohikoena izanik, emakume hauek arazo metabolikoak ere izaten dituzte. Goian aipatu den bezala, OPKS duten emakumeen % 50ak obesitatea dauka. Pentsa daiteke sindromean azaltzen diren intsulinarekiko erresistentzia eta 2 motako DM obesitatearen ondoriozkoak direla; baina, ikusi da ezaugarri horiek sindromea duten emakume obeso zein argaletan agertzen direla. Dislipemia ere ohikoa izaten da; izan ere, egindako ikerketa desberdinek OPKS duten emakumeek dentsitate altuko lipoproteinen (HDL) maila baxua eta, aldiz, dentsitate baxuko lipoproteina (LDL) eta triglizeridoen maila altuak dituztela erakutsi dute. Guzti horren ondorioz, gaixotasun kardiobaskularrak izateko arriskua nabarmen handiagoa da. Beraz, sindromearen klinika heterogeneoa dela eta, gaur egun lau fenotipo desberdintzen dira: • OPKS klasikoa: hiperandrogenismoa, oligo-anobulazioa eta obulutegi polikistikoak dituzten emakumeak. • Anobulazio hiperandrogenemikoa: hiperandrogenismoa eta oligo-anobulazioa baino ez duten emakumeak. • Obulatorioa den OPKS: hiperandrogenismoa eta itxura polikistikodun obulutegiak dituzten emakumeak. • Hiperandrogenismorik ez duen OPKS: oligo-anobulazioa eta itxura-polikistikodun obulutegiak dituzten emakumeak. Azkenik, aipatzekoa da sindrome honek eragin psikologiko ere baduela. Aldarte-arazoak populazio orokorrean ohikoak diren arren, ikusi da OPKS duten emakumeetan maiztasun handiagoz agertzen direla; horien artean antsietatea, depresioa eta elikadura-asaldurak nagusitzen dira. 3.4. DIAGNOSTIKOA Obario polikistikoaren sindromearen susmoa ugalkorra den eta ziklo irregularrak edota hiperandrogenismoaren sintomak (aknea, hirsutismoa, etab.) dituen emakume ororen aurrean izan beharko litzateke; gainera, susmoa are handiagoa izan beharko litzateke aipaturiko sintoma horiez gain obesitatea izango balu. 1935ean Stein eta Leventhalek sindromea lehenengo aldiz deskribatu zutenetik diagnostikorako kriterioak aldatuz joan dira. Horrela bada, Stein eta Leventhalek itxura polikistikoa zuten eta tamainaz handituta zeuden obulutegiak zenbait ezaugarri kliniko (aknea, hirsutismoa, gainpisua, amenorrea, etab.) zituzten emakumeekin lotu zituzten. 1990ean, berriz, National Institutes of Health-ek (NIH) proposatutako diagnostikorako kriterioek anobulazioa eta hiperandrogenismoaren adierazpen kliniko zein analitikoak kontuan hartzen zituzten, obarioaren itxura polikistikoa alde batera utziz. Gerora, 2003an, Rotterdameko kriterioak proposatu ziren, gaur egun erabiltzen direnak hain zuzen ere; proposatutako hiru kriterioetatik (anobulazio kronikoa, hiperandrogenismoa eta ekografia bidez baieztatutako itxura polikistikodun obarioak) bi betetzearekin nahikoa da diagnostikoa egiteko. Hala ere, oso kriterio zehatzak dira eta, zenbaitetan, adierazpen klinikoak ez dira kriterio horiek aplikatu ahal izateko haina adierazgarri. Hiperandrogenismoa, azalean, hirsutismo eta aknearen bitartez adierazten da. Hirsutismoa baloratzeko Ferriman-Gallwey eskala erabiltzen da (2. Irudia), 15etik gorako puntuazioa lortzeak hirsutismo nabarmen-larria adieraziz. Aknea, berriz, emakumearen adin-ginekologikoaren arabera baloratuko da; izan ere, nerabezaroan zehar aknea izatea ohikoa da. Hiperandrogenismoaren biomarkatzaileei dagokienez, odoleko testosterona maila da adierazle nagusia, OPKS duten emakumeen % 60-80an altu dagoelarik. Tipikoki bai testosterona totala eta baita askea ere altu egoten diren arren, diagnostikorako testosterona totalaren maila baino ez da erabiltzen. Serumeko androgenoen neurketak, ordea, baditu bere mugak; hori dela eta, kasuen % 20-40an hiperandrogenemiarik agertzen ez den arren, horrek ez du OPKSren diagnostikoa baztertzen. Oligoanobulazioaren ondoriozko ziklo-menstrualaren asalduren balorazioari dagokionez, hasierako baheketa batean, ugalkorrak diren emakumeen artean amenorrearen bestelako ohiko kausak baztertu behar dira. Hori dela eta, haurdunaldia, anobulazioa eragin dezaketen gaixotasun kronikoak, hiperprolaktinemia eta hipotiroidismoa baztertu behar dira. Rotterdameko kriterioen arabera, OPKS definitzen duen hirugarren ezaugarria ekografia bidez itxura polikistikodun obarioak ikustean datza. Horren arabera, obario polikistiko bat horrela definitzen da: 2-9 mm arteko diametroa duten 12 folikulu edo gehiago izatea edota obulutegiaren bolumena 10 ml-tik gorakoa izatea (0,5 x luzera x zabalera x sakontasuna formularen bidez kalkulatuz). Nerabeetan, ordea, ez da ekografia bidezko diagnostikoa egitea gomendatzen; izan ere, aro honetan zehar sindromea ez duten emakumeen artean ere obulutegiek itxura polikistikoa izatea ohikoa denez, ez litzateke fidagarria izango. 3.5. TRATAMENDUA Obario-polikistikoaren sindromearen tratamenduari dagokienez, helburu nagusiak hiperandrogenismoa eta hileroko-zikloaren asaldurak zuzentzea dira. Hori dela eta, lehen aukerako tratamendua estrogeno eta progesteronaz osaturiko aho-bidezko antisorgailuak erabiltzean datza. Farmako horien albo-ondorioak direla eta (zainetako tronboenbolismoa eta miokardioko infartu akutua izateko arriskua areagotzea, estrogenoen ondoriozko likido-erretentzioa, nerabeetan hazte-prozesuaren etetea, etab.), hiperandrogenismoaren sintomarik ez dutenen artean nahikoa da aho-bidezko progesteronaren zikloak ematea, zikloen erregulartasuna bermatuz. Hirsutismoaren tratamendurako lehen aukerako farmakoak antisorgailu konbinatuak izan arren, depilaziorako neurri kosmetikoak ere erabilgarriak izan daitezke. Gainera, hirsutismoaren larritasunaren arabera, zenbaitetan antisorgailuak farmako antiandrogenikoekin batera konbinatzea planteatu daiteke. Azkenik, obesitatea eta intsulinarekiko erresistentziari dagokionez, lehenik eta behin dieta eta ariketa-fisikoaren bidezko kontrola sustatu behar da eta, horrekin nahikoa ez izatekotan, metformina bezalako aho-bidezko antidiabetikoak planteatuko dira. Haurdun gelditzeko desioa duten emakumeen artean, obulazioaren indukziorako lehen-lerroko tratamendua klomifeno zitratoa edota letrozola dira. GMI 30 kg/m2-tik gora duten emakumeetan, berriz, lehenik eta behin ariketa-fisikoaren eta dietaren bidezko pisu-galera sustatu behar da; izan ere, zenbait ikerketek erakutsi dute pisuaren % 5-10eko jaitsierak, egoera metabolikoa eta serumeko androgeno maila hobetzeaz gain, obulazioa berriz ere martxan jartzea ahalbidetzen duela. 4. SINDROME METABOLIKOA Gaixotasun kardiobaskularrak eta 2 motako DM garatzeko arriskua areagotzen duten asaldura metabolikoen multzoari sindrome metabolikoa deritzo. Sindrome horren ezaugarri nagusiak obesitatea, intsulinarekiko erresistentzia, hipertentsioa eta dislipemia dira. Prebalentziari dagokionez, diagnostikorako erabilitako kriterioen, arrazaren, adinaren, sexuaren eta maila sozioekonomikoaren arabera aldatzen da; Espainian, esaterako, sindrome metabolikoaren prebalentzia 18 urtetik gorakoengan % 21-30 bitartekoa da, adinak gora egin ahala prebalentzia ere igoz. Gainera, obesitatea eta bizitza sedentarioa direla eta, mundu-mailan sindromearen prebalentzia handitzen ari da. 4.1. ETIOPATOGENIA Sindrome metabolikoaren jatorria guztiz argitu gabe dagoen arren, antza denez, bi osagai nagusik parte hartzen dute: alde batetik, gaixo horiek gehiegizko gantz-ehuna izaten dute, abdomenean eta erraien inguruan batez ere; eta, bestetik, gibel, muskulu eskeletiko eta gantz-ehunean ematen den intsulinarekiko erresistentzia izaten dute. Erraietan ematen den gehiegizko gantz-metaketaren ondorioz, egoera proinflamatorio kronikoa sortzen da; hori dela eta, intsulinaren eragina inhibitzeko gai diren zitokina proinflamatorioen askapena gertatzen da uneoro (IL-1, IL-6, IL-18, erresistina, PCR, etab.). Intsulinarekiko sentsibilitatea handitzen duen adiponektinaren sorrera, berriz, murriztuta dago. Intsulinarekiko erresistentziak, alde batetik, gantz-ehunean gantz-azidoak askatzea eragiten du eta, bestalde, gibelean triglizerido eta VLDL (oso dentsitate txikiko lipoproteina) partikulen sintesia areagotzen du, bai muskuluan eta baita gibelean ere gantza metatzea ahalbidetuz. Sortutako hipertriglizeridemiak HDL-aren osaera aldatzen du, lipoproteina horien kolesterol edukia jaitsiz. LDL partikuletan ere aldaketak gertatzen dira, partikula dentso eta txikiagoak bihurtuz eta, beraz, haren gaitasun aterogenikoa handituz. Gainera, odoleko gantz-azidoen maila altuagoa izateak intsulinarekiko erresistentzia areagotzen du. Intsulinarekiko erresistentzia genetikoki determinatuta dagoen arren, obesitate-abdominalak, sedentarismoak, oxidazio-estresak eta zahartzeak erresistentzia hori sustatzen dute. Areako beta-zelulek, haien funtzioa mantentzeko gai diren bitartean, hiperintsulinismo konpentsatzailea eragingo dute, gluzidoen metabolismoa mantenduz. Beta-zelulen funtzioa kaltetzen den heinean, berriz, prediabetesa eta 2 motako DM ematen dira. Horrez gain, intsulinarekiko erresistentzia dagoen egoeretan, intsulinak fisiologikoki duen eragin baso-zabaltzailea blokeatzen den arren (oxido-nitriko sintetasa inhibitzearen ondorioz), giltzurrunetako sodioaren birxurgapena eta nerbio-sistema sinpatikoaren eragin estimulatzailea mantentzen dira, hipertentsioari bide emanez. 4.2. KLINIKA Sindrome metabolikoaren klinikari dagokionez, sindromearen definizioak adierazten duen bezala, gaixotasun kardiobaskularren eta 2 motako DM garatzeko arrisku-faktoreen multzo bezala adierazten da. Horrela bada, perimetro-abdominalaren handitzea, hipertentsioa, glukosaren metabolismo-asaldurak eta dislipemia dira sindromearen adierazpen kliniko nagusiak. Horrez gain, gantz-gibelarekin, kolangiokartzinomarekin, giltzurrunetako gaixotasun kronikoarekin, obario-polikistikoaren sindromearekin eta baita loaren apnearen sindromearekin ere erlazionatua izan da. 4.3. DIAGNOSTIKOA Bai sindrome metabolikoaren definizioa eta baita diagnostikorako kriterioak ere aldakorrak dira erakundearen arabera (1. Taula); hala ere, International Diabetes Federation-ak (IDF) eta National Cholesterol Education Program (NCEP) Adult Treatment Panel III-ak (ATP III) proposatutakoak dira gehien erabili izan diren kriterioak. 4.3.1. National Cholesterol Education Program ATP III-aren kriterioak 2001ean NCEP ATP III-ak proposatutako kriterioen ardatza gaixotasun kardiobaskularrak jasateko arriskua izan zen, intsulina eta glukosaren asaldurak alde batera utziz. Kriterio horiek 2005ean eguneratuak izan ziren, gaur egun NCEP ATPIII kriterioek sindrome metabolikoa jarraian adierazten diren bost kriterioetatik hiru betez definitzen dutelarik. • Perimetro abdominala ≥102 cm izatea gizonezkoetan eta ≥88 cm emakumezkoetan. • Serumeko triglizerido maila ≥150 mg/dl izatea edo hipertriglizeridemiaren kontrolerako tratamendu farmakologikoa hartzea. • HDL-kolesterolaren maila <40 mg/dl izatea gizonezkoetan eta <50 mg/dl emakumezkoetan edo HDL-kolesterolaren maila baxuen kontrolerako tratamendu farmakologikoa hartzea. • Presio-arteriala ≥130/85 mmHg izatea edo hipertentsioaren kontrolerako tratamendu farmakologikoa hartzea. • Baraurik neurturiko gluzemia ≥100 mg/dl izatea edo hipergluzemiaren kontrolerako tratamendu farmakologikoa hartzea. 4.3.2. International Diabetes Federation-aren kriterioak Definizio horren arabera, obesitate-abdominala oinarrizko kriterioa da, etnia eta arrazaren arabera perimetro-abdominalaren atalase desberdinak proposatu direlarik; esaterako: • Europako gizonezkoetan perimetro-abdominala ≥94 cm izatea eta Europako emakumezkoetan ≥80 cm izatea. • Asia hegoaldeko eta hego-ekialdeko gizonezkoetan perimetro-abdominala ≥90 cm izatea eta emakumezkoetan ≥80 cm izatea. • Japoniako gizonezkoetan perimetro-abdominala ≥90 cm izatea eta emakumezkoetan ≥80 cm izatea. IDF-aren kriterioen arabera, obesitate-abdominalaz gain, gutxienez jarraian adierazitako kriterioetatik bi bete behar dira sindrome metabolikoaren diagnostikoa egin ahal izateko: • Serumeko triglizerido maila ≥150 mg/dl izatea edo hipertriglizeridemiaren kontrolerako tratamendu farmakologikoa izatea. • HDL-kolesterolaren maila <40 mg/dl izatea gizonezkoetan eta <50 mg/dl emakumezkoetan edo HDL-kolesterolaren maila baxuen kontrolerako tratamendu farmakologikoa izatea. • Presio-arteriala ≥130/85 mmHg izatea edo hipertentsioaren kontrolerako tratamendu farmakologikoa izatea. • Gluzemia baraurik ≥100 mg/dl izatea edo aldez aurretik 2 motako DMren diagnostikoa izatea. 4.4.TRATAMENDUA Sindrome metabolikoaren tratamenduaren helburua gaixotasun kardiobaskularrak eta 2 motako DM pairatzeko arrisku faktoreen kontrola da. Sindromearen oinarri diren obesitate eta sedentarismoari aurre egiteko asmoz, lehen aukerako terapia gaixo horietan bizimodu aldaketa egitea da, dieta-aldaketa eta ariketa-fisikoaren areagotzea sustatuz. 4.4.1. Bizi-estiloaren aldaketa Goian aipatu den bezala, pisu-galera eta ariketa-fisikoaren areagotzea helburu dituen bizi-estiloaren aldaketa da sindrome metabolikoaren lehen aukerako tratamendua; izan ere, pisuaren % 7-10 galtzeak sindrome metabolikoaren osagai guztiak hobetzen dituela ikusi da, diabetesa jasateko arriskua murriztuz. Dieta eta ariketa-fisikoaz gain, pisu-galera optimoa lortzeko asmoz, zenbaitetan laguntza farmakologikoa ere beharrezkoa izaten da. Dietari dagokionez, hipokalorikoa den (1200-1600 kcal/egun) eta gantz-ase eta kolesterol gutxi dituen dieta jarraitu behar dute; horrez gain, indize-gluzemiko baxua eta zuntzean-aberatsak diren elikagaiak kontsumitzeak gluzemia eta dislipemiaren kontrol hobea ahalbidetzen du. Ariketa-fisikoaren kasuan, berriz, gida gehienetan neurrizko ariketa-fisikoa egitea gomendatzen da, astean bost egunetan gutxienez 30-45 minutuko saioak eginez. 4.4.2. 2 motako diabetesaren prebentzioa Arestian aipatu den bezala, diabetesaren prebentziorako ere, lehen aukerako tratamendua bizi-estiloaren aldaketa da; izan ere, dieta eta ariketa-fisikoaren bidez, askok gluzemiaren kontrol egokia lortzen dute. Horrekin nahikoa ez den kasuetan, aho-bidezko antidiabetikoak preskriba daitezke. 4.4.3. Arrisku-kardiobaskularraren prebentzioa Arrisku kardiobaskularraren kontrolerako hipertentsioa, diabetesa eta dislipemia tratatzeaz gain, gehiegizko alkohol-kontsumoa eta tabakoa ekiditea azpimarratu behar dira. Diabetesarekin gertatzen den bezala, dieta eta ariketa-fisikoarekin nahikoa ez bada, hipolipemianteak (estatinak, fibratoak, etab.) eta hipotentsoreak (AEBI eta ARA-II-ak batez ere) erabiltzen dira. 5. ZER ERLAZIO DAGO BI SINDROME HORIEN ARTEAN? Goian aipatu den bezala, OPKS duten emakumeek hipertentsioa, dislipemia, intsulinarekiko erresistentzia, glukosarekiko intolerantzia, obesitatea eta diabetesa izan ohi dituzte. Hori dela eta, OPKS duten emakumeek sindrome metabolikoa eta horren ondoriozko gaixotasun kardiobaskularrak pairatzeko joera handia izaten dute. Hallajzadeh-ek egindako meta-analisi batean sindrome metabolikoaren prebalentzia OPKS duten emakumeen artean % 26,30ekoa (CI % 95: 23,68-28,93) dela estimatu da, sindrome metabolikoaren diagnostikorako erabiltzen diren kriterio desberdinak kontutan hartuz. Meta-analisi berdinean OPKS eta sindrome metabolikoaren arteko erlazioa Odds Ratioa (OR) erabiliz aztertu da, OPKS duten emakumeen artean sindrome metabolikoa garatzeko probabilitatea bi aldiz altuagoa dela ikusiz (OR 2,09; CI % 95: 1,67-2,60). Hala ere, sindrome metabolikoaren prebalentzia orokorra OPKS duten emakumeen artean sindrome metabolikoaren diagnostikorako erabilitako kriterioen arabera asko aldatzen dela frogatu da ikerketa horretan. Jarraian, OPKS duten emakumeen artean ikusten diren arrisku-kardiobaskularrerako faktore garrantzitsuenak aztertuko dira banan-banan. 5.1. OBESITATEA OPKS duten emakumeen artean obesitatearen (GMI ≥ 30 kg/m2) prebalentzia zehatza ezagutzen ez den arren, kalkulatzen da emakume horien % 50ak obesitatea daukala eta, horrez gain, argalak diren emakumeen herenak gantz-abdominalaren kantitate handiagoa daukala. Hallajzadeh-en lanean sindrome metabolikoaren osagai desberdinen prebalentzia aztertu da, horien artean gerri-zirkunferentzia handituaren prebalentzia %52,23koa izanik OPKS duten emakumeen artean. Ez dago argi zein den obesitatearen prebalentzia hain altua izateko arrazoia, baina obesitateak, batez ere obesitate-abdominalak, OPKSn ematen diren asaldura metaboliko eta ugaltze-asaldurak okertzen dituela ikusi da. Zehatzago esanda, alde batetik, obesitateak obulutegietako hiperandrogenismo funtzionalaren larritasuna areagotzeaz gain, sexu-hormonen globulina garraiatzailearen maila murrizten du, hiperandrogenemiari bide emanez. Bestetik, metabolismoaren ikuspuntutik, obesitateak sindrome metabolikoa, intsulinarekiko erresistentzia, glukosarekiko intolerantzia edota 2 motako DM (bai helduetan eta baita nerabeetan ere) eta dislipemia garatzeko arriskua areagotzen du. Beraz, adipositateak garrantzi handia du OPKS garapenean. Guzti hori kontutan hartuz, bai Endokrinologiako Elkarteak bere “Diagnosis and Treatment of Polycystic Ovary Syndrome” izeneko gida-klinikoan, OPKSren diagnostikoa duten nerabe eta helduetan, obesitatearen baheketarako bisita bakoitzean GMIren kalkulua eta gerri-zirkunferentziaren neurketa egitea gomendatzen du, gomendioaren ebidentzia maila neurrizkoa izanik. RCOG-en (Royal College of Obstetricians and Gynaecologists) “Long-term consequences of polycystic ovary syndrome” gidaren arabera, berriz, obesitatearen baheketa egitea C graduko gomendio bezala adierazten da. Hala ere, GRADE metodoan oinarritutako 2018ko OPKSren ebaluazio eta maneiurako gida internazionalak ebidentzia handiz gomendatzen du OPKSren diagnostikoa duen emakume orori gaixotasun kardiobaskularrak garatzeko arrisku faktoreen kontrola egitea, horien artean obesitatea egonik. Azken horretarako, gutxienez 6-12 hilabetetik behin gerri-zirkunferentziaren neurketa eta GMIren kalkulua egitea gomendatzen du. 5.2. DISLIPEMIA Ikerketa askok erakutsi dute dislipemiaren prebalentzia OPKS duten emakumeen artean % 70ekoa dela, asaldura metabolikoen adierazle ohikoena bihurtuz. Ikertzaile batzuen ustez OPKSn ikusten den dislipemia zirkulazioko gehiegizko androgeno kantitatearen ondoriozkoa da. Pirwany-ren arabera, berriz, asaldura-metabolikoek erlazio estuagoa daukate adipositate eta intsulinaren metabolismoarekin hiperandrogenemiarekin baino. Hallajzadeh-en lanean, esaterako, ikusi da triglizeridoen maila altuagoa izatearen prebalentzia handiagoa dela OPKS duten emakumeen artean; HDL-kolesterolari dagokionez, aldiz, sindromea pairatzen ez duten emakumeetan baino maila baxuagoan agertzen da. Wild-ek 2011an argitaratutako meta-analisiaren arabera, berriz, OPKS zuten emakumeen artean triglizeridoen maila 26,39 mg/dl (CI % 95 17,24-35,54) altuagoa zen; LDL kolesterolari dagokionez, 12,60 mg/dl (CI % 95 9,51-15,69) (3. Irudia) altuagoa izan zen; ez-HDL kolesterolaren kasuan ere, 18,82 mg/dl (CI %95 15,53-22,11) altuagoa izan zen; eta, azkenik, HDL kolesterolaren maila 6,41 mg/dl (CI %95 3,68-9,14) baxuagoa zela ikusi zen; hau da, perfil lipidikoa esanguraz aldatzen da OPKS duten emakumeen eta ez dutenen artean. Gainera, Wild-en meta-analisian lipidoen alderaketa GMI parekatuz ere aztertu zen. Azken horretan, LDL-kolesterola 9,24 mg/dl (CI %95 6,10-12,39) altuagoa eta ez-HDL kolesterola 16,28 mg/dl (CI 95% 13,70-18,85) altuagoa zirela ikusi zen. OPKS duten emakumeen artean, dislipemia emakume gazte eta argaletan ere ikusi da; izan ere, kontrolekin alderatuta, OPKS duten emakume argalek LDL eta VLDL maila altuagoak eta HDL maila baxuagoak dituztela ikusi da. Horren adibide dira 4. Irudian adierazten diren datuak. Horrez gain, nahiz eta OPKS duten zenbait emakumek perfil lipidiko normala duten, arrisku kardiobaskular handiagoa dute; izan ere, GMI edozein izanda ere, OPKS duten emakumeek ez-HDL kolesterolaren maila altuagoak dituztela ikusi da. Beraz, kolesterol eta triglizerido maila altuek gaixotasun kardiobaskularrerako progresioa ahalbidetzen dutenez, horien mailak kontrolpean edukitzea gaixotasun kardiobaskularren prebentzio primariorako baliagarria izango da. Horrela bada, bai Endokrinologiako Elkartearen gidak eta baita RCOG-en gidak ere, beste batzuen artean, dislipemiaren baheketarako perfil lipidiko osoa aztertzea gomendatzen dute; hau da, kolesterol-totala, LDL-kolesterola, HDL-kolesterola eta triglizeridoak aztertzea gomendatzen da. Aipatzekoa da gidaren arabera gomendio horren ebidentzia maila aldatu egiten dela, Endokrinologiako Elkartearen arabera ebidentzia baxukoa izanik eta gainontzeko giden arabera, berriz, ebidentzia altua duen gomendioa izanik. Hala ere, obesitatearekin gertatzen zen bezala, GRADE metodoan oinarritutako 2018ko gida internazionalaren arabera, dislipemia gaixotasun kardiobaskularren garapenerako arrisku faktore izanik, ebidentzia handiz gomendatzen du perfil lipidiko osoaren azterketa egitea, batez ere gainpisua edota obesitatea duten emakumeetan. Kontrol horren maiztasunari dagokionez, hiperlipidemiaren eta arrisku kardiobaskular osoaren araberakoa izango da. 5.3. GLUKOSAREKIKO INTOLERANTZIA ETA DIABETESA American Diabetes Association-aren arabera, OPKS 2 motako DM garatzeko arrisku faktore aldaezina da. Izan ere, OPKS duten emakumeek glukosarekiko intolerantzia eta 2 motako DM garatzeko arrisku handiagoa daukate, adipositatea, gantz-ehunaren distribuzioa eta androgeno maila edozein izanda ere. Zehatzago esanda, OPKSren diagnostikoa egiteak 2 motako DM garatzeko arriskua 5-10 aldiz areagotzen du. Intsulinarekiko erresistentzia OPKS duten emakume argalen % 75ean ikusten da eta obesitatea duten emakumeetan, berriz, intsulinaren erresistentziarekiko prebalentzia % 90era arte igotzen da. Moran-ek egindako errebisio-sistematiko eta meta-analisian ikusi da glukosarekiko intolerantziaren (OR 2,48; CI % 95: 1,63-3,77) eta 2 motako DMren (OR 4,43; CI % 95: 4,06-4,82) prebalentzia altuagoak direla OPKS duten emakumeen artean (5. eta 6. Irudiak). Gainera, errebisio berdinean emakume argalekin (GMI < 25 kg/m2) egindako azpitaldearen azterketan ere ikusi da glukosarekiko intolerantziaren (OR 3,22; CI % 95: 0,46-3,72) eta sindrome metabolikoaren (OR 3,00; CI % 95: 1,30-6,93) prebalentziak handiagoak direla OPKS duten emakumeetan; 2 motako DMri dagokionez, aldiz, ez dago OPKS duten emakume argalen artean haren prebalentzia konparatzen duen ikerketa eguneraturik. Hori dela eta, uste da sindromea duten emakumeek jasaten duten intsulinarekiko erresistentzia hori intrintsekoa dela, GMIrekin zerikusirik ez duela hain zuzen ere. Horrez gain, Danimarkan egindako ikerketa batean ere, 2 motako DM OPKS duten emakumeetan kontroletan baino 4 aldiz prebalenteagoa dela ikusi da eta, gainera, populazio orokorrean baino 4 urte lehenago diagnostikatzen dela. Badirudi intsulinarekiko erresistentzia nerabezaroan zehar ezartzen dela eta denborak aurrera egin ahala, erresistentzia hori geroz eta nabarmenagoa bilakatzen dela, azkenean, diabetesa garatu arte. Izan ere, nerabeetan egindako bi serietan, ikusi zen, alde batetik, diabetesaren prebalentzia % 2koa zela diagnostikorako gluzemia-basala erabiliz gero; eta, bestetik, aho-bidezko gainkarga bidez neurtutako seriean diabetesaren prebalentzia %8koa zela. Gainera, ikusi da, urtero, glukosa maila egokia duten emakumeen artean % 2ak baino gehiagok 2 motako DMerako progresioa egiten duela; glukosarekiko intolerantzia dutenen artean, berriz, % 16ak garatzen du 2 motako DM. Horren adibide da 34 hilabetetan zehar jarraitutako OPKS zuten 25 emakumerekin egindako ikerketa, zeinetan aho-bidezko glukosa-gainkarga testean, urtetik-urtera, glukosa mailaren bataz-besteko igoera 9 mg/dl-koa zela ikusi zen. Arestian aipatu den bezala, intsulinarekiko erresistentzia OPKSn zenbait ehunekiko espezifikoa da intsulinaren efektu metabolikoei dagokienez. Muskulu-eskeletikoa, esaterako, intsulinarekiko erresistentea den bitartean, konpentsatorioki ematen den hiperintsulinemiak gehiegizko eragina dauka bai obulutegian eta baita gantz-ehunean ere. Obulutegian, adibidez, intsulinak teka-zeluletako androgeno jariapena estimulatzen duen bitartean (LH-arekiko erantzuna areagotuz), gibeleko SHBG sintesia inhibitzen du, androgeno askeen maila altuagoa izanik. Bestalde, OPKS duten emakumeen ehun-adiposoak egitura aberrantea duela ikusi da; izan ere, adipozitoak hipertrofikoak dira eta nerbio-sistema sinpatikoak gantz-abdominalean jarduera asaldatua dauka. Gantz-ehunean ematen den aldaketa hori baskularizazioaren murrizketa batekin batera adierazten da, ehun-adiposoaren hipoxia eta inflamazioa eraginez; inflamazio kroniko hori, aldi berean, intsulinarekiko erresistentzia lokal eta sistemikoarekin erlazionatua izan da. OPKSn ematen den gantz-ehunaren disfuntzioaren etiologia zehatza ezagutzen ez den arren, badirudi androgenoek karbohidrato eta lipidoen metabolismoan, oxidazio-estresean eta adipozitoen heltze prozesuan parte hartzen duten entzima eta proteinen adierazpena areagotuz, adipozitoen hipertrofia eragin dezaketela. Beraz, amaigabeko ziklo bat izango litzateke. Hortaz, behin OPKS diagnostikoa eginda dagoela, intsulinarekiko erresistentziaren baheketa egin beharko litzateke, OPKS glukosarekiko intolerantzia eta 2 motako DM garatzeko arrisku faktorea baita. Nahiz eta hiperintsulinemia gertatu, ohiko praktikan ez da gomendatzen intsulina maila neurtzea, ez baitu ebidentzia nahikorik. Horrela bada, OPKSren maneiurako gida gehienek sindromearen diagnostikoa duten emakume guztiei (bai nerabe eta baita helduei ere; bai gainpisua dutenei eta baita pisu egokia duten emakumeei ere) glukosarekiko intolerantziaren eta 2 motako DMren baheketa egitea gomendatzen dute. Baheketa horretarako test egokiena zein den zalantzan dagoenez, baraurik neurturiko gluzemia, hemoglobina glikosilatua (HbA1c) edota aho-bidezko glukosa-gainkargaren testa erabil daitezke. Aho-bidezko glukosa-gainkargaren testa garestiagoa izan daitekeen arren, 2018ko gida internazionalak ebidentzia handiz gomendatzen du diabetesaren garapenerako arrisku handia dagoen kasuetan (GMI >25 kg/m2, glukosarekiko intolerantziaren aurrekariak edo haurdunaldiko diabetesarenak, 2 motako DMren aurrekari familiarrak, hipertentsioa, etab.) test hori aurrera eramatea, gutxienez, OPKSren diagnostikoaren momentuan. Baheketa hori hiru urtetik behin errepikatzea gomendatzen da, baheketaren maiztasuna handituz hurrengo kasu hauetan: hasierako baheketan asaldurak agertzen badira edota periodo horretan zehar diabetesaren sintomak agertu edo GMI handitzen badira. Aho-bidezko glukosa-gainkarga egiteko ezintasuna baldin badago, Endokrinologiako Elkarteak hemoglobina-glikosilatua (HbA1c) determinatzea gomendatzen du, nahiz eta neurketa horren ebidentzia maila baxua den; izan ere, HbA1c-aren determinazio hutsa egiteak ez dauka sentikortasun nahikorik glukosarekiko intolerantziaren diagnostikoa egiteko. Azkenik, haurdunaldiko diabetesari dagokionez, “2018ko OPKSren maneiurako gida internazionalak” OPKS duten eta haurdun geratu nahi duten edota ugalkortasun-tratamendua jasoko duten emakumeetan aho-bidezko glukosa-gainkargaren testa egitea gomendatzen du, ebidentzia handiko gomendioa izanik. Testa haurdun geratu baino lehen egiten ez bada, haurdunaldiko 20. astea baino lehen egitea gomendatzen da edo, bestela, OPKS duten emakume guztietan haurdunaldiko 24-28 asteen bitartean egitea gomendatzen da. 5.4. HIPERTENTSIO ARTERIALA Ikusi da OPKS duten emakumeen artean hipertentsioaren prebalentzia handiagoa dela sindromea ez duten emakumeekin alderatuz gero. Izan ere, 28-33 urte bitarteko 8612 emakumerekin egindako ikerketa-longitudinal batean ikusi zen OPKS zuten emakumeen artean hipertentsioaren prebalentzia % 5,5ekoa zela eta sindrome ez zuten emakumeen artean, berriz, % 2koa baino ez, bien arteko aldea estatistikoki esanguratsua izanik (p<0,001). Hipertentsioa gaixotasun kardiobaskularren garapenerako arrisku faktore denez, gida gehienek presio arterialaren kontrol periodikoak egitea gomendatzen dute. Kontrol horren maiztasuna gida batetik bestera aldatzen den arren, GRADE metodoan oinarritutako 2018ko gida internazionalak ebidentzia handiz gomendatzen du presio arterialaren kontrola gutxienez urtean behin egitea OPKS duten emakume guztietan. 5.5. GAIXOTASUN KARDIOBASKULARREN GARAPENERAKO BESTE ARRISKU FAKTOREAK Gaixotasun-kardiobaskularrak dira OPKS duten emakumeen artean ikusten den heriotza-kausa nagusienetariko bat. Goian aipaturiko arrisku-faktoreez gain, emakume horiek disfuntzio kardiobaskular goiztiarra (endotelioko disfuntzioa, arterietako zurruntasuna, plakak eta arteria koronarioen kaltzifikazioa) jasaten dutela ikusi da, zeina intsulinarekiko erresistentzia eta obesitatearekin erlazionatu izan den. Sindrome metabolikoaren osagai diren arrisku-faktoreez gain, OPKS duten emakumeen artean badaude gaixotasun-kardiobaskularren garapenerako bestelako arrisku-faktore batzuk ere: gaixotasun-kardiobaskularren aurrekari familiarrak izatea, erretzea eta loaren-apnea buxatzailea izatea besteak-beste. Loaren apnea-buxatzaileari dagokionez, 2012. urtean argitaratutako ikerketa batean ikusi zen OPKS zuten emakumeek loaldiko buxatze-apnea jasateko arrisku handiagoa zutela kontrolekin alderatuz (% 47 vs. % 15, p<0,01); hala ere, GMIren araberako azterketa egitean ikusi zen loaren buxatze-apnea garatzeko arriskua antzekoa zela sindromea zutenen eta ez zutenen artean, bi kasuetan prebalentzia handiagoa izanik GMI handiagoa zutenen artean. Hori dela eta, 2018ko gida internazionalak “Berlin galdetegia” erabiltzea gomendatzen du loaren buxatze-apnearen sintomen detekziorako eta, positiboa den kasuetan, espezialista batengana deribatzea gomendatzen du. Diagnostiko goiztiarrak, ordea, ez du arrisku kardiobaskularraren prebentziorako eragin nabarmenik. 5.6. ERAGIN FAMILIARRA OPKS pairatzeko suszeptibilitate genetikoa egoteaz gain (izan ere, OPKS duten emakume premenopausikoen % 40ak hiperandrogenemia duen ahizpa dauka), sindromearekin erlazionaturik dauden asaldura metabolikoen agregazio-familiarra ere badagoela ikusi da. Bulent-ek egindako 14 ikerketa-konparatiboren errebisio-sistematiko eta meta-analisi batean OPKS duten emakumeen lehen-mailako familia-kideen artean asaldura metabolikoak pairatzeko arriskua handiagoa dela ikusi da. Meta-analisi horretan, esanguraz demostratu da OPKS duten emakumeen guraso eta anai-arrebetan asaldura metabolikoen prebalentzia handiagoa dela. Izan ere, banan-banan aztertuz, sindrome metabolikoaren prebalentzia guraso eta ahizpen artean handiagoa dela ikusi da (7. Irudia); hipertentsioa, berriz, aita eta anai-arreben artean ikusi da gehiagotan; eta, dislipemiari dagokionez, gurasoen artean prebalenteagoa dela ikusi da. Gainera, asaldura metaboliko horien adierazle diren aldaketa analitiko nagusiekin egindako konparaketan ere ikusi da agregazio familiarra dagoela; izan ere, kontrolekin alderatuz gero, presio-arterial sistolikoa (ama eta anai-arrebengan), kolesterol totala (ama eta ahizpengan), LDL-kolesterola (ama eta ahizpengan) eta triglizeridoak (ama eta ahizpengan) esanguraz altuagoak direla ikusi da. Horrez gain, nahiz eta Bulent-en lanean aztertua ez izan, OPKS duten emakumeen lehen-graduko familiarren artean 2 motako DMren prebalentzia ere altuagoa da. Beraz, meta-analisi honek iradokitzen du OPKS duten emakumeen guraso eta anai-arrebek sindrome metabolikoa, hipertentsioa eta dislipemia pairatzeko arrisku altuagoa dutela. Hori dela eta, OPKSren diagnostikoa egiteak, diagnostikatuak izan diren emakume horietan ez ezik, lehen-graduko familia-kideen artean asaldura metabolikoen baheketa egitearen beharra aditzera ematen du, ama eta ahizpen kasuan batez ere. 6. ONDORIOAK Beraz, ikusirik OPKS duten emakumeek sindrome metabolikoa eta gaixotasun kardiobaskularrak garatzeko arrisku handiagoa daukatela, GRADE metodoan oinarrituta dagoen “2018ko OPKSren ebaluazio eta maneiurako gida internazionalak” ebidentzia handiz demostratu du OPKSren jarraipenean gaixotasun kardiobaskularren garapenerako arrisku-faktoreen baheketa-sistema bat aurrera eraman beharko litzatekeela. Horrela bada, 2. Taulan ikus daitekeen bezala, OPKSren diagnostikoa egiten zaion emakume orori bai diagnostikoaren momentuan eta baita jarraipenean zehar ere, zenbait froga-osagarri egin beharko zaizkio. Pisuaren kontrolari dagokionez, urtean behin gutxienez, gerri-zirkunferentziaren neurketa eta GMIren kalkulua egitea gomendatzen da. Presio arterialaren kasuan ere, urtean behin gutxienez neurtzea gomendatzen da. Glukosarekiko intolerantziaren eta 2 motako DMren baheketari dagokionez, 1-3 urtetik behin aho-bidezko glukosa-gainkargaren testa egitea da gomendagarriena. Test hori burutzea ezinezkoa den kasuetan, hemoglobina glikosilatuaren (HbA1c) determinazioa egitea gomendatzen da. Dislipemiaren kasuan ere, kontrola 1-3 urteko maiztasunaz errepikatzea gomendatzen da. Horretarako, perfil lipidiko osoaren azterketa egingo da, hau da, kolesterol totala, LDL-kolesterola, HDL-kolesterola eta triglizeridoak aztertuko dira. Edozein kasutan ere, hasierako baheketan asaldurak agertzen badira edota periodo horretan zehar diabetesaren sintomak agertu edo GMI handitzen badira, kontrolak maiztasun handiagoz egingo dira. Haurdunaldiko konplikazioak saihesteari begira, OPKS duten emakumeei aho-bidezko glukosa-gainkargaren testa egingo zaie haurdun geratu aurretik. Azkenik, aipatzekoa da, OPKS pairatzen duten emakumeetan ez ezik, asaldura-metabolikoen baheketa lehen-graduko familia-kideen artean ere egitea komenigarria izango litzatekeela, agregazio familiarra dagoela ikusi baita. 1. Irudia. OPKSren fisiopatologiaren eskema bateratua. (A taula) Obulutegietako hiperandrogenismo funtzionala (OHF) OPKSn ikusten diren hiperandrogenismo, oligo-anobulazio eta obulutegi-polikistikoen eragile izan daiteke. LH-aren estimulua androgenoen sintesirako beharrezkoa den arren, bestelako faktorerik gabe ez da nahikoa hiperandrogenismoa eragiteko. (B taula) OPKSn ematen den hiperintsulinemiak OHF larriagotzeaz gain, granulosako zelulen luteinizazioa eta gantz-metaketa eragiten ditu. Hiperandrogenemiak LH-aren jariapena areagotu eta azken horrek lute inizaturiko granulosako zeluletan estradiolaren sintesia eragiten du, FSH-aren jariapena inhibituz. Azkenik, obesitateak intsulinarekiko erresistentzia areagotzen du, aldi berean hiperintsulinemia eta hiperandrogenemia larriagotuz. 2. Irudia. Ferriman-Gallwey eskala. Androgenoekiko sentikorragoak diren gorputzeko bederatzi atal horietako bakoitza 0-tik (ilerik ez) 4-ra (birilizazioa) bitarteko puntuazio bidez adierazten da; azkenik, guzti horien batuketa egiten da. Hirsutismorako atalasea desberdina da arrazaren arabera, baina, orokorrean, 8-tik gorako emaitza hirsutismo bezala definitzen da. 3. Irudia. LDL kolesterolaren desberdintasunaren forest plot-a, mg/dl-tan adierazita. “a” hizkiaz GMI parekatuta duten ikerketak adierazten dira; “b” hizkiaz obesitaterik ez dutenak adierazten dira; “c” hizkiaz fenotipo obulatorioa duten emakumeak kontrolekin alderatzen dituzten azterketak adierazten dira. 4. Irudia. LDL kolesterolaren desberdintasuna adierazten duen forest plot-a. LDL maila OPKS duten emakumeetan vs. kontroletan (mg/dl-tan adierazita), GMI ≤25 kg/m2 duten emakumeen artean. 5. Irudia. Glukosarekiko intolerantziaren prebalentzia adierazten duen meta-analisia. 6. Irudia. 2 motako diabetesaren prebalentzia adierazten duen meta-analisia. 7. Irudia. Sindrome metabolikoaren prebalentzia OPKS duten emakumeen familia-kideengan. Sindrome metabolikoaren prebalentzia OPKS duten emakumeen ama (A), aita (B), ahizpa (C) eta anaiengan (D), kontrolekin alderatuta. 1. Taula. Sindrome metabolikoaren definizioen laburpen taula. 2. Taula. Arrisku kardiobaskularraren baheketarako Sistema OPKS duten emakumeetan. Jarraian proposatzen diren probak OPKSren diagnostiko momentuan eta jarraipenean egingo dira. 8. ERANSKINA 1. Taula gehigarria. GRADE metodoa. Ebidentziaren kalitatea eta gomendioen indarra definitzeko proposatutako metodo internazionala. Gomendio gradua Esanahia ❖ Handia kontran Kontrakoak diren ondorioak aldeko ondorioak baino gehiago dira. EZ EGITEA GOMENDATZEN DA. ❖❖ Ahula kontran Kontrakoak diren ondorioak aldeko ondorioak baino gehiago izango dira seguruenik. EZ EGITEA IRADOKITZEN DA. ❖❖❖ Ahula alde Aldekoak diren ondorioak kontrako ondorioak baino gehiago izango dira seguruenik. EGITEA IRADOKITZEN DA. ❖❖❖❖ Handia alde Aldekoak diren ondorioak kontrako ondorioak baino gehiago dira. EGITEA GOMENDATZEN DA.
