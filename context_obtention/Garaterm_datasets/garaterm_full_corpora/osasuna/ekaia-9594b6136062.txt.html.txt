90 Ekaia, 2021, 40, 89-108 Olaia Aguirre Rodríguez, Itziar Eseberri Barace 1. SARRERA Gainpisua eta obesitatea osasunarentzat kaltegarria izan daitekeen gehiegizko edo ezohiko gantz-metaketa bezala definitzen dira [1]. Gorputz-masaren indizea (GMI) obesitatearen lehen baheketa azkarrerako erabiltzen da; pisua (kg-tan) altueraren (metrotan) karratuagatik zatitzean eskuratzen da. Osasunaren Mundu Erakundearen (OME) arabera, 25 kg/m2 eta 29,9 kg/m2 arteko GMIk gehiegizko pisua adierazten du, eta 30 kg/m2-ko edo gehiagoko GMIk, aldiz, obesitatea [1]. Zehatzago, gorputzeko gantz-ehunekoa erabil daiteke obesitatea diagnostikatzeko; irizpide hori hartuta, obesitatea pairatzen duten pertsonatzat hartzen dira gizonezkoetan % 25etik gorako eta emakumezkoetan % 33tik gorako ehunekoak dituztenak [2]. Obesitatea osasun-arazo garrantzitsuenetarikoa bihurtu da xxi. mendean; izan ere, OMEren datuek adierazten dutenez, 2016. urtean 18 urte baino gehiagoko helduen % 39k (1.900 milioi baino gehiagok) gainpisua pairatzen zuen, eta % 13k (650 milioi baino gehiagok) obesitatea [1]. Obesitateak beste patologien agerpena ekartzen du, besteak beste, gaixotasun kardiobaskularrak (GKB), intsulinarekiko erresistentzia (IR) eta 2 motatako diabetesa, hipertentsio arteriala, arnas aparatuko gaixotasunak (asma, loaldiko apnearen sindromea), urdail-hesteko gaixotasunak (errefluxu gastroesofagikoa, kasu), gibel gantzatsu ez-alkoholikoa eta esteatohepatitisa, dislipemiak, behazun edo giltzurrun kalkuluak, zenbait minbizi mota, larruazaleko gaixotasunak, osteoartritisa, obario polikistikoen sindromea edo gernu-inkontinentzia [3-5]. Bestalde, obesitatea pairatzen duten zenbait pertsonek nahasmendu psikiatrikoak (depresioa, batez ere) pairatzeko arrisku handiagoa dutela ikusi da, nahiz eta aurretik aipatutako patologiekin bezain estuki lotuta ez egon [6]. Azkenik, aipatzekoa da obesitateak bizi-itxaropena 20 urte inguru murrizten duela balioesten dela, obesitatearekin lotzen diren gaixotasunek hilkortasuna nabarmenki handitzen baitute [7]. Obesitatea pairatzen duten pertsonengan aipatutako komorbilitate horiek maiz agertzen badira ere, obesitatea pairatzen duten pertsona batzuek gaixotasun horiek garatzearen aurrean babesa erakusten dutela ikusi izan da; pertsona horiek «metabolikoki osasuntsuak diren obesoak» (MOO) dira [8]. 2. METABOLIKOKI OSASUNTSUA DEN OBESO KONTZEPTUAREN DEFINIZIOA Gaur egun, MOO identifikatzeko irizpideak ez daude unibertsalki onartuta. Edonola ere, onartzen da MOO obesitatea pairatzen duten, hots, GMI https://doi.org/10.1387/ekaia.22345 91 Zerk eragiten du obesitatea duen pertsona bat metabolikoki osasuntsua izatea edo ez izatea? 30 kg/m2 baino altuagoa duten, eta obesitatearekin lotutako alterazio metabolikorik pairatzen ez duten pertsonak izango direla [8]. Hala ere, definizio hori ez da oso zehatza, bereziki definizio horrek ez duelako alterazio metabolikoak zein diren zehazten. Hau da, alterazio metabolikorik izan beharrik ez dela onartzen den arren, autoreen artean iritzi kontrajarriak daude puntu honetan: autore batzuek soilik IR-ri egiten diote erreferentzia [9]; beste batzuek, berriz, 2 motako diabetesari, dislipemiei, hipertentsioari edo GKBei [7]. Gainera, GMI ez da obesitatea diagnostikatzeko neurririk zehatzena, ez baititu kontuan hartzen adina, sexua, gantz-masa edo gantzaren kokapena [8]. 2018. urtean, MOO kontzeptuaren definizioa bateratzeko helburuarekin, beste definizio bat proposatu zen (1. taula), oraindik unibertsalki onartuta ez badago ere. Definizio horrek kontuan hartzen ditu, obesitateaz gain, odoleko triglizerido (TG) mailak, odoleko dentsitate altuko lipoproteinen (HDL) mailak, barauko glukosa-maila eta odol-presioa, MOO identifikatzeko garaian [10]. 1. taula. MOO eta MOEO kontzeptuen definizioa. Lavie eta laguntzaileen lanetik moldatua [10]. MOO MOEO Pertsona bat «metabolikoki osasuntsua den obesoa» izango da, obesitatea badu (GMI ≥ 30 kg/m2) eta jarraian definitzen diren sindrome metabolikoaren lau irizpideetatik batere betetzen ez badu. Pertsona bat «metabolikoki osasuntsua ez den obesoa» izango da, obesitatea badu (GMI ≥ 30 kg/m2) eta sindrome metabolikoaren lau irizpideetatik bat edo gehiago betetzen baditu. — Odoleko TG maila altuak ≥ 150 mg/dL (1,7 mmol/L) — HDL kolesterol-maila baxuak 92 Ekaia, 2021, 40, 89-108 Olaia Aguirre Rodríguez, Itziar Eseberri Barace rriak berenganatuz (dieta osasungarria, jarduera fisikoa egitea, ez erretzea edo erretzeari uztea, kasu) metabolikoki osasuntsuak direnak ez-osasuntsu bihurtzea saihestu daiteke [12]. Bestetik, esku-hartze espezifikoen bidez MOEOak MOO bihur daitezkeela ere frogatu da [7]. Azkenik, hasierako pisuaren % 5-% 10 inguru murrizteak MOEOen osasun metabolikoa hobetu dezakeela ere ikusi da [13]. 3. PREBALENTZIA MOOen prebalentzia oso aldakorra da, eta ez guztiz fidagarria, fenotipo horren definizio estandarizatua falta delako [14]. Datuek erakusten dutenez, MOOen prebalentzia altuagoa izaten da emakumeengan, eta adinarekin murriztu egiten da [7]. Arrazaren edo etniaren arabera ere ikusi izan da aldakortasuna; badirudi Europako prebalentzia altuagoa dela Afrika, Hego Amerika eta Asiako hegoaldekoa baino [15]. Oro har, mundu mailako prebalentzia % 10-% 51 bitartekoa dela ikusi izan da [14]. Esan bezala, ikerlanetan datu oso aldakorrak eman dira; adibidez, Europan eta Estatu Batuetan egindako bi ikerketetan MOOen prebalentzia % 12-% 17 bitartekoa dela ikusi zen [16, 17]. Izan ere, ikerlan horietan, MOOtzat hartu ziren sindrome metabolikoaren irizpideetatik batere betetzen ez zuten pertsonak. Erresuma Batuan egindako ikerketa batean, aldiz, obesitatea pairatzen zuten pertsonen % 68 MOO zirela adierazi zuten [18]. Ikerketa honetan, MOOen prebalentzia aurreko ikerlanetan ikusi dena baino askoz altuagoa da, MOO definitzeko presio arteriala edo odoleko glukosa zein lipidoen mailak kontuan hartu ez zirelako, hain zuzen. Egindako beste ikerketa batean, Holandako gizonezkoen % 10 eta emakumezkoen % 25 MOO zirela ikusi zen, MOO sindrome metabolikorik gabeko pertsonak zirela kontuan hartuz [19]. 4. METABOLIKOKI OSASUNTSUAK DIREN OBESOEN EZAUGARRIAK MOO diren pertsonen eta MOEO direnen artean hainbat ezberdintasun fisiologiko, funtzional eta patologiko identifikatu izan dira (2. taula). MOOen fenotipoa aldez aurretiko joera genetikoarengatik, bizi-ohiturengatik edo bien nahasketarengatik gertatzen dela uste da [20]. Obesitatea pairatzen duten eta metabolikoki osasuntsuak diren pertsonak, normalean, gazteagoak dira, jarduera fisiko gehiago egiten dute, eta bihotz- eta arnas gaitasun hobea dute [8, 10]. Dietari dagokionez, ez da alde nabaririk ikusi ingestio energetikoan edo makronutrienteen banaketan [15]. https://doi.org/10.1387/ekaia.22345 93 Zerk eragiten du obesitatea duen pertsona bat metabolikoki osasuntsua izatea edo ez izatea? 2. taula. MOOen eta MOEOen ezaugarrien arteko ezberdintasunak. Iacobini eta laguntzaileen eta Gonçalves eta laguntzaileen lanetatik moldatua [8, 20]. MOO MOEO GMI ≥ 30 kg/m2 GMI ≥ 30 kg/m2 Gazteagoa Helduagoa Intsulinarekiko sentikorrak Intsulinarekiko erresistentzia Odoleko presio normala Hipertentsioa Lipido profil onbera (TG maila ↓ eta HDL maila ↑) Dislipemia (TG maila ↑ eta LDL maila ↑) Erraietako eta lekuz kanpoko gantz gutxiago Erraietako eta lekuz kanpoko gantz gehiago Gantz-ehunaren funtzio normala Gantz-ehunaren funtzio asaldatua Adipokinen profil onbera Adipokinen profil kaltegarria Hantura-maila baxua Hantura kronikoa Gibel-funtzio normala Gibel-funtzio asaldatua Fisikoki aktiboagoa Sedentarioagoa Egoera nutrizional hobea Egoera nutrizional okerragoa MOO: metabolikoki osasuntsuak diren obesoak; MOEO: metabolikoki osasuntsuak ez diren obesoak; GMI: gorputz-masaren indizea; TG: triglizeridoak; HDL: dentsitate altuko lipoproteina; LDL: dentsitate baxuko lipoproteina. MOOek ezaugarri metaboliko onuragarriak dituzte, batik bat 2 motako diabetesaren, GKBen eta beste heriotza-kausen aurreko babesa [7]. GKB termino zabala da, eta hainbat gaixotasun barnebiltzen ditu: kardiopatia koronarioa, bihotz-gutxiegitasuna, arritmiak, arteriopatia periferikoa edo istripu zerebrobaskularra, besteak beste [21]. Gaixotasun horiek, askotan, aterosklerosiaren ondorio dira: ateroma-plakak (gantza, kolesterola eta beste substantzien metaketa) arterien paretetan metatzearen ondorio dira [21]. Aterosklerosiaren garapenean odoleko HDL kolesterolaren maila baxuek eta TGen eta dentsitate baxuko lipoproteinen (LDL) maila altuek laguntzen dutela frogatu izan da [22, 23]. Denborarekin, plakek odol-hodiak estutu eta odol-fluxua zailtzen dute, eta, ondorioz, arazoak sortzen dira gorputz osoan [21]. 2 motako diabetesa IR erakusteagatik ezaugarritzen da, eta ehunek intsulinaren estimulazioaren aurrean duten erantzun murriztu bezala definitzen da [24]. Pankreako β zelulek jariatutako intsulinak zeluletan glukosaren absortzioa estimulatzen du, zeluletan biltegiratu eta, ondoren, energia iturri gisa erabiltzeko [25]. Hori horrela izanik, IR agertzen denean, muskuluko, gibeleko edo gantz-ehuneko zeluletan, besteak beste, glukosaren absortzioa murrizten da, hipergluzemia eraginez [24, 5]. 94 Ekaia, 2021, 40, 89-108 Olaia Aguirre Rodríguez, Itziar Eseberri Barace IR-ren zein GKBren garapena azaltzen duten faktoreak asko dira. Horien artean daude gantz-metaketaren kokalekua eta gantz-ehunaren disfuntzioa, osasuntsuak diren eta osasuntsuak ez diren obesoen fenotipoen arteko ezberdintasunak ulertzen laguntzen duten faktoreak. 4.1. Gantz-banaketak osasun metabolikoan duen eragina Kokalekuaren arabera, gantz-ehuna bitan sailka daiteke: larruazalpeko gantz-ehuna (larruazalaren azpian) eta erraietako gantz-ehuna (sabelaldean, organoak inguratuz) [26]. Normopisua duten eta elikadura-patroi osasungarria jarraitzen duten pertsonen gantz-biltegi nagusia larruazalpekoa da, eta erraietako gantz-ehunaren garapena, berriz, oso eskasa izaten da [27]. Obesitatean, larruazalpeko gantz-ehuneko lipidoen metaketa asko handitzen da, eta baita normopisuan daudenen kasuan oso txikia izaten den erraietako gantz-ehunekoa ere [27]. Gehiegizko pisua duten pertsonengan, larruazalpeko gantza hedatzeko gaitasuna murriztu egiten da, eta, ondorioz, adipozitoen biltegiratzeko gaitasuna gainditu eta gantza erraietako gantz-ehunean eta «lekuz kanpo» pilatzen da (gibela, muskulu eskeletikoa, pankreako β zelulak, etab.), lekuz kanpoko gantza ehun ez-adiposoetan metatzen den gantz bezala ulertuz [8, 28, 29]. Ez-ohiko aldaketa horiekin batera, hantura, IR eta sindrome metabolikoaren beste ezaugarri batzuk ere agertu ohi dira [26]. Izan ere, obesitatea pairatzen duen pertsona batek gehiegizko gantz hori pilatzen duen lekuaren arabera, arazo metaboliko gehiago edo gutxiago izango ditu [20, 26]. 4.1.1. Erraietako gantzaren eragina Gorputzeko gantz-banaketan ezberdintasun nabariak antzeman daitezke MOOen eta MOEOen artean [7]. MOEOekin alderatuta, MOOen fenotipoa duten pertsonek larruazalpeko gantz gehiago eta erraietako zein lekuz kanpoko gantz gutxiago dute (gibelean, besteak beste). Aspalditik jakina da gantz-ehunetik odolera askatzen diren esterifikatu gabeko gantz azidoen (EGGA) fluxua handitzeak erraietako gantzgordailuen handitzearen eta alterazio metabolikoen arteko lotura azaltzen duela (1. irudia) [30]. Erraietako gantz-ehunak larruazalpekoak baino jarduera lipolitiko handiagoa du, intsulina-hartzaile gutxiago izatean galdu egiten baita haren efektu antilipolitikoa, eta, hortaz, odolera jariatutako gantz azido askeen iturri garrantzitsua da [26]. Obesitatean, gehiegizko gantz-ehunak EGGA gehiago askatzeaz gain, haien argitzea (odoletik ezabatzea) murrizten da, eta odoleko EGGAen kontzentrazioa handitzea eragiten da [31, 32]. Gainera, EGGAek ere intsulinaren ekintza antilipolitikoa inhibitzen dute, eta zirkulaziora oraindik EGGA gehiago askatzea eragin [32]. Azken batean, EGGAen fluxua handitzeak lekuz kanpoko lipidoen metaketa eragin dezake, muskulu eskeletikoan eta gibelean batez https://doi.org/10.1387/ekaia.22345 95 Zerk eragiten du obesitatea duen pertsona bat metabolikoki osasuntsua izatea edo ez izatea? ere [24]. Hori dela eta, lipotoxikotasunaren (gehiegizko gantza ehun ezadiposoan pilatzeak eragiten dituen ondorio toxikoak) ondorioz, IR bultzatu eta 2 motako diabetesa pairatzeko arriskua handitu egiten da hein handi batean [26, 33, 34], gehiegizko gantzak intsulinaren seinaleztapenean eragiten baitu [26, 35]. Gainera, EGGAen kontzentrazio altuek muskulu eskeletikoan intsulinak eragindako glukosaren absortzioa inhibitzen dute, haren garraiatzailea den GLUT4ren mintz plasmatikorako translokazioa murrizten delako, eta baita glukogeno-sintesia eta glukosaren oxidazioa ere [24, 36]. Oro har, obesitatea pairatzen duten pertsonen odoleko gantz azido askeen kontzentrazioa altua dela ikusi izan da [30], eta M OOetan, aldiz, baxuagoa [26, 37]. Hala eta guztiz ere, azpimarratzekoa da obesitatea pairatzen duten pertsonengan EGGAen kontzentrazio altuak ez daudela ezinbestean IR-ri lotuta [38]. 1. irudia. EGGAen fluxua handitzearen eta intsulinarekiko erresistentziaren arteko erlazioa azaltzeko proposatutako irudia. EGGA: esterifikatu gabeko gantz azidoak. Bestalde, aipatu bezala, MOEOek GKB pairatzeko arrisku handiagoa dutela baieztatu izan da [7]. Izan ere, erraietako gantzak odolera askatzen dituen EGGAek eragin zuzena izan dezakete lipidoen metabolismoan, eta dislipemiak eragin ditzakete GKB pairatzeko arriskua areagotuz [26]. Horren arrazoia jarraian azalduko den EGGAen gibelerako fluxuan dago. 4.1.2. Gibeleko gantzaren eragina Obesitatearekin batera, gibeleko gantza gehiegi pilatzea gertatu ohi bada ere [39], bi fenotipoetan ez da maiztasun berarekin gertatzen, eta horrek arrisku kardiobaskular desberdina izatea eragin dezake [20]. M OEOetan gibeleko gantzaren gehiegizko metaketa gertatu ohi da, odolera kantitate handietan isuritako EGGAk porta benatik gibelera heltzen baitira TGen sintesia faboratuz [39, 40]. Bestalde, gibeleko gantz azidoen 96 Ekaia, 2021, 40, 89-108 Olaia Aguirre Rodríguez, Itziar Eseberri Barace oxidazioa zein gibeletik odolera egiten den lipidoen isurketa murriztuta daude, eta lipogenesia handitua dago [39]. Horrek guztiak gibelean gantz gehiago metatzea ekartzen du, gibel gantzatsua, fibrosia eta esteatohepatitis ez-alkoholikoa eraginez [39, 41]. Gibel gantzatsua duten pertsonen gibelean oso dentsitate baxuko lipoproteinen (VLDL) eta LDLen jariatzea dago estimulatuta, eta HDL lipoproteinena txikiagoa da [42, 43]. Ondorioz, gibel gantzatsuak eragiten dituzten dislipemiek aterosklerosia faboratzen dute, GKB pairatzeko arriskua handituz (2. irudia) [42]. Gainera, gibeleko lipido-edukiaren eta gorputz osoko intsulinarekiko sentikortasunaren artean alderantzizko erlazioa dagoela ikusi izan da; argi geratu da gibeleko gantz-edukiak nabarmen eragiten duela 2 motako diabetesaren garapenean [26, 41]. 2. irudia. Gantz-ehunak odolera jariatutako EGGAek gaixotasun kardiobaskularren garapenean duten eragina azaltzeko proposatutako irudia. Eseberri eta laguntzaileen lanetik moldatua [39]. EGGA: esterifikatu gabeko gantz azidoak; TG: triglizeridoak; VLDL: oso dentsitate baxuko lipoproteina; LDL: dentsitate baxuko lipoproteina; HDL: dentsitate altuko lipoproteina. 4.2. Gantz-ehunaren disfuntzioak osasun metabolikoan duen eragina Gantz-ehuna funtzio asko betetzen dituen organo endokrinoa da, bere funtzio nagusia gantzaren metaketa bada ere [44]. Helduen gantz-ehunaren masa adipozitoen tamaina handitzeak (hipertrofia) eta adipozitoen kopurua handitzeak (hiperplasia) zehazten dute [26, 45]. Helduen adipozito kopurua https://doi.org/10.1387/ekaia.22345 97 Zerk eragiten du obesitatea duen pertsona bat metabolikoki osasuntsua izatea edo ez izatea? nahiko konstante mantentzen dela ikusi izan da, eta kopurua gehienbat haurtzaroan eta nerabezaroan finkatzen da. Hala ere, gorputz osoko adipozitoen % 10 inguru urtero birsortzen dela balioesten da [45], eta horrek adierazten du adipozitoak sortzeak garrantzia duela helduaroan ere. Ingestio energetikoa altuegia denean, gantz-ehuna heda dadin, adipozitoek hipertrofia jasaten dute gehienbat —hain zuzen, ondorio metabolikoak ekar ditzakeen fenomenoa— [46]. Adipozitoen gehiegizko hipertrofiaren ondorioz, gantz-ehunaren disfuntzioaren barnean kokatzen den adipokinen jariaketa aztoratua gertatuko da, eta ondorio kaltegarriak eragingo ditu osasun metabolikoan [47]. Aipatzekoa da adipokinek, adipozitoek jariatutako seinalizazio-hormonek alegia, rol garrantzitsua dutela metabolismoaren erregulazioan; besteak beste, glukosaren metabolismoaren, intsulinaren jarioaren, hanturaren, gosearen eta asetasunaren arteko orekan edo energia-orekan [11, 48]. Bestetik, gantz-ehun zuriaren tamainaren eta ehunean infiltratuta dauden makrofagoen kopuruaren artean erlazioa dagoela ikusi izan da [45]. Hori horrela izanik, obesitatea pairatzen duten pertsonengan makrofago infiltratu gehiago daude normopisua duten pertsonengan baino. Makrofago horiek hanturaren aldeko zitokinak jariatzen dituzte, eta obesitatean gertatzen den maila txikiko hantura kronikoa faboratzen dute [45]. MOEOetan ez bezala, gantz-ehunaren funtzioak mantendu egiten dira MOOetan [20]. Gantz-ehunaren disfuntzioaren ezaugarriak dira, besteak beste, adipozitoen hipertrofia, lipidoen metabolismoaren asaldura, gantz-ehunaren odol-fluxua gutxitzea, adipozitoen zein gantz-ehuneko zelula immuneen zitokinen jariaketaren desoreka eta zelula immuneen infiltrazioa [29, 49-51]. Asaldura horiek maila txikiko hantura sistemikoa, odolean koaguluak sortzeko arriskua, presio arterial handitua, dislipemiak eta IR eragiten dituzte; hain zuzen ere, 2 motako diabetesaren eta GKBren garapenean eragiten duten faktoreak dira horiek [52]. 4.2.1. Adipozitoen tamainaren eragina Ezaguna da adipozitoen tamaina handitzea, hipertrofia alegia, gantzehunaren disfuntzioaren funtsezko ezaugarria dela [29]. Hipertrofiatutako adipozitoek EGGAen eta hanturaren aldeko adipokinen (Interleukina (IL) 6, α-tumore nekrosi-faktorea (TNF-α), leptina eta kemerina, kasu) kantitate handiak ekoitz ditzakete; hanturaren kontrako adipokinen (adiponektina) ekoizpena, berriz, txikiagoa da [40, 52]. Gainera, gantz-ehun hipertrofikoa infiltraturiko zelula immune ugari izateagatik ezaugarritzen da [40, 53]. Bestalde, adipozitoen gehiegizko hipertrofiak hipoxia eragingo du; ondorioz, ehunaren fibrosia eta adipozitoen nekrosia ager daitezke, eta horrek gantz-ehunaren hantura fabora dezake [53]. Era berean, fibrosiak gantz-ehunaren hedatzeko gaitasuna murrizten du, eta lekuz kanpoko lipidoen metatzea faboratzen du [55]. 98 Ekaia, 2021, 40, 89-108 Olaia Aguirre Rodríguez, Itziar Eseberri Barace Gantz-ehun disfuntzionalak 2 motako diabetesaren garapenean laguntzen duela ikusi izan da (3. irudia) [56]. Izan ere, gantz-ehun disfuntzionalaren ezaugarri diren adipozito hipertrofikoek EGGA, IL-6 eta TNF-α kantitate handiak askatzen dituzte, eta horiek interferentziak eragiten dituzte gibeleko eta muskulu eskeletikoko intsulinaren seinaleztapen-jauzian, IR eraginez [52]. Ondorioz, muskulu eskeletikoan glukosaren absortzioa eta glukogeno-sintesia murrizten dira, eta gibelean glukogenolisia handitu odoleko glukosa-mailaren kontrolerako. Aldaketa horiek guztiak eraginda, glukosarekiko intolerantzia garatuko da [52]. Bestalde, intsulinaren ekoizpena ere murriztu egiten da, IL-6k eta EGGAk pankreako β zeluletan duten efektu toxikoen eraginez [57]. Glukosarekiko intolerantziaren, IR-ren eta intsulinaren jariapen baxuaren ondorioz, azken batean 2 motako diabetes bilakatuko da [52]. 3. irudia. Gantz-ehun disfuntzionalak 2 motako diabetesa eragiten du. Schrover eta laguntzaileen lanetik moldatua [52]. TNF-α: α-tumore nekrosi-faktorea; EGGA: esterifikatu gabeko gantz azidoak; IL-6: interleukina. 6. Hortaz, argi dago adipozitoen tamainak garrantzi handia duela pertsona obesoen profil metabolikoan. MOEOetan adipozitoak tamaina handikoak dira, gehiago hipertrofiatzen direlako [29, 53]. MOOetan, berriz, adipozitoak tamaina txikiagokoak izaten dira, MOEOetan baino hiperplasia gehiago agertzen delako [53, 54]. Esan beharra dago gantzehunaren hiperplasia osasungarritzat hartzen dela, adipozitoen funtzioak denbora gehiagoan mantentzen direlako bere horretan, aztoratu gabe [46, 54]. https://doi.org/10.1387/ekaia.22345 99 Zerk eragiten du obesitatea duen pertsona bat metabolikoki osasuntsua izatea edo ez izatea? 4.2.2. Adipokinen jario aztoratuaren eraginak Ehun adiposoak adipokina ugari ekoizten ditu, eta horiek, hainbat prozesu metaboliko ez ezik, hanturazko prozesuak ere erregulatzen dituzte [11]. Aipatu bezala, gantz-ehunaren disfuntzioaren eraginez adipokinen asaldatutako gehiegizko jariaketa gertatzen da; horrekin batera, gorputz osoko homeostasia aztoratzen da, eta arazo metabolikoak garatzen laguntzen du horrek [58]. Hori dela eta, ehun adiposoaren funtzio endokrinoa desorekatzea, besteak beste, IR-rekin eta GKBren garapenarekin lotzen da [26, 59]. MOOek eta MOEOek duten adipokinen profilari erreparatuz gero, kemerina, fibroblastoaren hazkuntza faktorea 21 (FGF21) eta adiponektina mailetan behatzen direla aldaketa nabarienak ikus daiteke [60]. Kemerina egoera metaboliko ez-osasuntsu batekin lotzen da [60], haren maila altuak sindrome metabolikoaren hainbat asaldurarekin erlazionatzen direla behatu baita; besteak beste, hipertriglizeridemia, hipertentsio arteriala eta 2 motako diabetesa [61, 62]. Izan ere, MOEO fenotipoa duten pertsonengan kemerinaren kontzentrazio altuagoa ikusi izan da [60]. FGF21i dagokionez, MOEOetan MOOetan baino maila altuagoak ikusi dira [63]; izan ere, egoera fisiologikoetan FGF21 hepatozitoek ekoizten badute ere, obesitatean gantz-ehunak ere ekoitz dezakeela ikusi da [26]. MOEOen ezaugarria den gibel gantzatsuak FGF21 maila altuak sortzen ditu, eta FGF21 kantitate altuek, aldi berean, gantz-ehunean adiponektinaren ekoizpena murrizten dute (4. irudia) [63]. Era berean, adiponektinak gibeleko FGF21en espresioaren inhibitzaile gisa jarduten duenez, FGF21ak eragindako hipoadiponektinemiak gibeleko FGF21aren ekoizpena handitzeko aukeraren hipotesia planteatu da, IR areagotzen duen autorregulazio-ziklo bat eratuz [63]. Bestetik, MOOek odoleko adiponektina-maila altuagoak dituztela ikusi izan da [64, 65]. Adiponektina osasun metabolikoan eta kardiobaskularrean efektu positiboak dituen hanturaren kontrako adipokina da [27]. Gainera, adiponektinak gibeleko glukoneogenesia murrizten du, eta muskulu eskeletiko eta gibeleko gantz azidoen oxidazioa, muskulu eskeletikoaren glukosaren absortzioa eta gorputz osoko intsulinarekiko sentikortasuna handitzen ditu [26, 66]. Adiponektina-maila altuak dituzten pertsona obesoek odoleko glukosa, TG, intsulina eta hanturari erantzunez gibelak askatzen duen C proteina erreaktiboaren maila baxuagoak eta HDL kolesterolaren maila altuagoak dituzte [64], eta probabilitate handiagoa izango dute hanturamaila txikiagoa eta funtzio metaboliko hobetua izateko [65, 67]. Zeharkako ikerketa batean, adiponektina-maila baxuak eta erraietako gantz-masa hedatua IR pairatzeko arrisku handiagoarekin eta β zelulen disfuntzioarekin lotu ziren [66]. Esan beharra dago kontraesanak daudela adiponektinak intsulinaren jariaketan dituen eraginen inguruan. Hala eta guztiz ere, badirudi odoleko adiponektina-maila altuek eragin babesgarria dutela obesitatearekin lotutako asaldura metabolikoen aurrean [64]. 100 Ekaia, 2021, 40, 89-108 Olaia Aguirre Rodríguez, Itziar Eseberri Barace 4. irudia. FGF21ek eta adiponektinak eragindako autorregulazio-zikloa deskribatzen duen eredu hipotetikoa. Berti eta laguntzaileen lanetik moldatua [63]. MOEO: metabolikoki osasuntsua ez den obesoa; FGF21: fibroblastoaren hazkuntza-faktorea 21. Aipatutako adipokinez gain, leptina-mailetan ere ezberdintasunak antzeman dira obesitatea duten pertsonen artean. MOOetan, orokorrean, MOEOetan baino odoleko leptina-maila baxuagoak behatu dira [67, 68], ikerketa batzuetan alde nabaririk ikusi ez den arren [65]. Adipokina horrek, jangura eta energia-gastua kontrolatzeaz gain, gantz-ehunean lipolisia estimulatu eta pankreako β zelulen intsulinaren jarioa inhibitzen ditu. Gainera, efektu protronbotikoak eta prooxidatzaileak ditu [27]. Leptina-maila altuak dituzten pertsonek, GKB eta IR pairatzeko arrisku handiagoa izateaz gain, hantura-maila handiagoa eta profil metaboliko kaltegarriagoa erakusten dituzte [67, 69]. Gainera, MOEOek leptinarekiko erresistentzia garatzen dutela ikusi izan da, eta, ondorioz, murriztuta izango dituzte leptinaren efektu fisiologikoak [68]. 4.2.3. Hantura-egoera MOO fenotipoan MOEOen fenotipoa gantz-ehunaren disfuntzioarekin lotzen da [20], eta, beraz, hanturaren aldeko eta kontrako adipokinen desorekarekin [52]. MOOek odoleko hanturaren kontrako adipokinen (adiponektina, IL-4, IL10 edo IL-13, kasu) maila altuagoak eta hanturaren aldeko adipokinen (leptina, erresistina, TNF-α edo IL-6) maila baxuagoak dituzte MOEOek baino [20, 70, 71]. Gainera, MOOek C proteina erreaktiboaren odolmaila baxuagoak eta gantz-ehunean infiltratutako makrofago gutxiago dituzte [20]. Hori horrela izanik, MOOen fenotipoa hantura sistemiko baxuagoa izateagatik ezberdintzen da [8]. https://doi.org/10.1387/ekaia.22345 101 Zerk eragiten du obesitatea duen pertsona bat metabolikoki osasuntsua izatea edo ez izatea? MOOetan hiperplasia gehiago emateagatik gantz-ehunaren funtzioak denbora gehiagoz mantentzen direla kontuan hartuz [46], fenotipo hori duten pertsonek adipokinen ohiko jariaketa mantendu eta hantura-maila baxuagoa erakusten dutela ondoriozta daiteke [20]. Hantura-maila baxuago hori, gainera, GKB eta sindrome metabolikoaren ezaugarriak garatzeko arriskua murrizten duen faktore bat izan daitekeela uste da [20]. 5. MOO FENOTIPOA OSASUNTSUA AL DA? Garrantzitsua da azpimarratzea obesitatea pairatzen duten pertsonek, edozein fenotipo izanda, GKB pairatzeko arrisku handiagoa dutela normopisuan daudenek baino [13]. Horregatik, MOOen egoera metabolikoa MOEOena baino hobea izan daitekeela jotzen bada ere, ez da izango normopisua duten eta metabolikoki osasuntsuak diren pertsonena baino hobea (5. irudia) [7, 13]. Izan ere, MOOek normopisuan daudenek baino arrisku handiagoa dute GKB, gaixotasun zerebrobaskularrak, bihotz-hutsegitea, 2 motako diabetesa edo beste heriotza-kausa ohiko batzuk pairatzeko [7]. Bestalde, MOO metabolikoak ez diren beste ondorio batzuen aurrean ez daude babestuta; horien artean daude osteoartritisa, bizkarreko mina, arnas gaixotasunak, anomalia psikologikoak edo zenbait minbizi mota, bizi-kalitate okerragoa eragin dezaketenak [7, 29]. 5. irudia. Gaixotasun kardiobaskularra, 2 motako diabetesa edo bestelako heriotza-kausak pairatzeko arriskua. Blüher 2020 lanetik moldatua [7]. 102 Ekaia, 2021, 40, 89-108 Olaia Aguirre Rodríguez, Itziar Eseberri Barace Laburbilduz, MOOek MOEOek baino GKB pairatzeko arrisku txikiagoa dutela ikusi bada ere, ez daude gaixotasun kardiometaboliko guztien aurrean babestuta; hortaz, ezin da gaixotasun onberatzat hartu [7]. Hori dela eta, MOOen fenotipoa ez da gaizki interpretatu behar, ezin baita hartu obesitatea pairatzen duten eta osasunean inolako kalterik ez duten pertsonen azpitalde gisa. 6. LABURBILDUMA Ezaguna da, aspalditik, obesitateak beste gaixotasunak agertzea eragiten duela; hala ere, egun badakigu ez dela beti horrela izaten, gainpisua eta obesitatea pairatzen duten zenbait pertsonek babesa erakusten baitute hainbat komorbilitateren aurrean. Beraz, komorbilitateak garatzeko arriskua fenotipoen araberakoa dela esan daiteke. Honako irudi honek erakusten du bi fenotipoek dituzten ezberdintasun metabolikoek gaixotasunak garatzeko arriskuan duten eragina (6. irudia). 6. irudia. Gantz-ehunaren funtzioen eta gorputzeko gantzaren banaketaren arteko desberdintasunak MOOen eta MOEOen artean. Goosens 2017 lanetik moldatua [29].
