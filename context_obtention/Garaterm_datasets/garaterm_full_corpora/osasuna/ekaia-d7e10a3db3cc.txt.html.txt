8 EKAIA, 31 (2017) Erik Aostri, Joseba Pineda, Aitziber Mendiguren 1. SARRERA Cannabis sativa landareak 525 konposatu kimiko ezberdin ekoizten ditu [1]. Horietatik kannabinoide izeneko azido karboxilikoak konposatu ugarienetarikoak dira. Gizakiak, kannabisaren kontsumoaren bitartez, luzaroan baliatu ditu kannabinoideen propietateak horien presentzia ere ezagutu gabe. Izan ere, kannabisari antzinatik esleitu zaizkio propietate analgesiko zein lasaigarriak. Horretaz gain, gosearen eta goitikaren kontrako efektuak edota kognizioaren gaineko efektuak ere egotzi zaizkio [1]. Efektu horiek kannabisaren kannabinoideek giza sistema endogeno bat erregula dezaketelako gertatzen dira. Sistema hori kannabinoideen hartzaileek (CB hartzaileek) eta beraiekin lotzen diren barneko konposatuek (endokannabinoideek) osatzen dute. Orain arte bi hartzaile klonatu dira: CB1 hartzailea eta CB2 hartzailea [2, 3]. CB hartzaile horien kokapena ugaztunen gorputzean oso zabala da eta, horregatik, hainbat funtzio fisiologiko erregulatzen dituzte. Nerbio-sistema zentralean (NSZ), CB1 hartzailea ugaria da bereziki gongoil basaletan, garun-azalean, zerebeloko geruza molekularrean eta hipokanpoan [4]. CB2 hartzailea, aldiz, periferikoki kokatzen da batik bat, adibidez, zelula immuneetan [3]. Hartzaile horiek lotzen dituzten konposatu endogenoei dagokienez, 1992an, Devanek et al.-ek [5] txerriaren garunetik N-arakidonoiletanolnamida (anandamida) deritzon lehenengo barneko kannabinoidea isolatu zuten. Beste endokannabinoide nagusia, 2-arakidonilglizerola (2-AG), txakurraren hesteetatik isolatu zen lehen aldiz 1995ean [6]. Bi endokannabinoide horiek sintesi- eta degradazio-entzimak eta garraiatzaile espezifikoak ere badituzte. Osagai horien guztien elkarlanari esker neuronen, guruinen, zelula immuneen eta metabolismoarekin erlazionatuta dauden aktibitateak mantentzen dituzte. CB hartzaileak Gi/o proteinei atxikita daude; beraz, adelinato ziklasa entzima inhibi dezakete. Horretaz gain, G proteinak barneranzko errektifikatzaileak diren potasio-erretenak (GIRK) aktibatu eta tentsioaren mendeko kaltzio-erretenak inhibi ditzake. Neuronen kasuan, erreakzio horiek zelularen aktibitate elektrikoa murriztuko dute, ondorioz, zenbait neurotransmisoreren askapena inhibituko da, adibidez, glutamatoarena. Hori dela eta, barneko sistema kannabinoideak neuromodulatzaile gisa funtziona dezakeela proposatu da, kitzikapen handiegia dagoenean glutamatoaren askapena murriztuz [7]. Kalamuan aurki daitekeen kannabinoide bat Δ9-te- trahidrokannabinola da (Δ9-THC). Kannabinoide hori CB1 hartzailearen aktibatzaile indartsua da eta elkarrekintza hori da, hain zuzen ere, Δ9-THC kannabinoideak duen eragin psikoaktiboaren erantzule. Psikoaktibitate horrek arazo etiko zein segurtasun-arazoak dakartza, batez ere sistema honetan eragiten duten farmako berriak merkaturatzeko orduan. Hori dela eta, sistema endokannabinoidea erregulatzen duten konposatu ez-psikoaktiboak ikertzea beharrezkoa da. Kalamuan badaude CB1 hartzailea zuzenean aktibatzen ez duten kannabinoide ez-psikoaktibo batzuk. Hain zuzen ere, artiEKAIA 31.indd 8 EKAIA 31.indd 8 2/2/17 09:09:21 2/2/17 09:09:21 EKAIA, 31 (2017) 9 Kannabinoide berriak: segurtasun eta eraginkortasun terapeutikoaren bila kulu honetan landare jatorriko kannabinoide ez-psikoaktibo ikertuenen ebidentziak bildu nahi izan dira. 2. KANNABIDIOLA Kannabidiola (CBD) kalamuak ekoiztutako pentilalkil buztandun terpenofenola da (ikus 1. irudia), egiturari begiratuta Δ9-THCaren antzekoa dena. Kannabinoide horien antzekotasuna dela eta, biak gene beraren alelo ezberdinek kodetutako entzimen produktuak direla ondorioztatzen da. CBDa zein bere forma azidoa (CBDA) kalamuaren andui haritsuetan, kannabinoide ugarienak izaten dira. Landarearen kimiotipo batzuetan hain ugaria izateak bere isolatze-prozesua erraztu zuen eta 1963. urterako bere egitura dagoeneko ezaguna zen. Egun, kannabinoiderik ikertuena da animalietan zein in vitro ereduetan hartzaile ez-kannabinoideei lotzeko duen gaitasunagatik eta bere toxikotasun eskasagatik. 1. irudia. Kalamuan dauden kannabinoide ez-psikoaktibo ikertuenen egitura kimikoak [1]. 2.1. Kannabidiola in vitro ereduetan eta animalietan Ezaguna da kannabinoideen psikoaktibitatea CB1 hartzailearen aktibazioarekin erlazionatzen dela. Kannabinoide ez-psikoaktiboek, oro har, ez dute CB1 hartzailea zuzenean aktibatzen. CBDaren kasuan, soilik kontzentrazio altuetan desplaza dezake [3H]CP55940 molekula CB1 hartzailetik in EKAIA 31.indd 9 EKAIA 31.indd 9 13/1/17 13:09:27 13/1/17 13:09:27 10 EKAIA, 31 (2017) Erik Aostri, Joseba Pineda, Aitziber Mendiguren vitro [8]. CBDak, aldiz, Δ9-THC eta 2-AG kannabinoideek eragindako CB1 hartzailearen barneraketa zelularra inhibi dezake [9]. Gainera, WIN-55212 eta CP-55940 agonisten efektuak partzialki blokea ditzakeela ikusi da [10]. Beraz, laborategian ikusitako afinitate eskasak CB1 hartzailearen aktibazio zuzena baztertzen badu ere, CBDak CB1 hartzailea nolabait erregula dezake. Hori azaldu ahal izateko, talde batzuek CBDa CB1 hartzailearen erregulatzaile alosteriko negatiboa dela proposatu dute [9]. Horrek CBDaren psikoaktibitate eza azalduko luke eta, aldi berean, sistema kannabinoidea erregulatzeko duen gaitasuna. CBDari efektu farmakologiko desberdinak egotzi zaizkio eta horiek NSZaren erregulazioarekin erlazionatzen dira, adibidez, efektu antiepileptikoa, antsiolitikoa zein antidepresiboa. Antsietatea eta depresioa NSZeko gaixotasun konplexuak dira eta horien jatorria neurotransmisio-sistema desberdinen asaldurarekin lotu da, besteak beste, sistema serotonergikoarekin. Ikerketa gehienek CBDaren eragin farmakologikoak neurotransmisio-sistema ezberdinekin erlazionatzen badituzte ere, ebidentzia gehien biltzen dituena sistema serotonergikoa da eta, bereziki, 5-HT1A hartzailea. Izan ere, 2005ean Russok et al.-ek [11] lehen aldiz frogatu zuten CBDak 5-HT1A hartzailea aktiba zezakeela in vitro. Arratoiekin egindako portaerazko esperimentuek CBDaren efektu antsiolitikoak [12], efektu antidepresiboak [13] eta gosearen eta goitikaren inhibizioak [14, 15] 5-HT1A hartzailearen aktibazioaren bitartez gertatzen direla iradokitzen dute. Era berean, CBDak animalia-ereduetan eragindako efektu motorrak 5-HT1A hartzaileekin erlazionatu dira [16]. CBDa eta 5-HT1A hartzailea erlazionatzen dituzten ebidentziak ugariak izan arren, ez dira ezagutzen kannabinoide honek sistema serotonergikoa modulatzeko mekanismo zehatzak. Adibidez, CBDak 5-HT1A hartzailea aktiba dezakeela ikusi da, baina kannabinoide honek ez du (7-[Dipropilamino-5,6,7,8-tetrahidronaftalen-1-ol]) (8-OH-DPAT) agonista espezifikoa 5-HT1A hartzailetik desplazatzen in vitro. Horregatik, ikertzaile batzuek 5-HT1A hartzailearen zeharkako modulazioa proposatzen dute [15]. Gainera, 5-HT1A hartzaileek bideratutako efektuak ez dira beti modu isolatuan gertatzen. Adibidez, CBDak arratoiaren hipokanpoko neurona piramidaletan eragindako inhibizioa CB1 zein 5-HT1A hartzaileen antagonistekin blokea daiteke [17]. Bestalde, CBDari eragin periferikoak ere egotzi zaizkio. Izan ere, CBDak hodi deferenteko α1 hartzaileei lotzen zaizkien agonisten efektua murritz dezake. Era berean, ([D-Ala2, N-MePhe4, Gly-ol]-enkephalin) (DAMGO) agonista opioidearen efektua periferikoki blokeatzen du; beraz, μ hartzailea ere erregula dezakeela ikusi da [18]. Aurreko guztia kontuan izanik, gero eta argiago dago kannnabinoide honen efektuetan hartzaile desberdinek parte hartzen dutela. EKAIA 31.indd 10 EKAIA 31.indd 10 2/2/17 09:09:22 2/2/17 09:09:22 EKAIA, 31 (2017) 11 Kannabinoide berriak: segurtasun eta eraginkortasun terapeutikoaren bila CBDaren beste itu bat transient receptor potential (TRP) katioi-erretenak dira. Erreten horiek kannabinoideen itu garrantzitsuak dira [19]. Horregatik TRP erretenei hartzaile kannabinoide ionotropiko ere esaten zaie. TRP1A eta TRPV1 erretenekin transfektatutako zeluletan, CBDak hartzaile biak aktiba ditzake eta, aldi berean, TRPM8 bidezko kaltzio-igoera inhibi dezake. Gainera, inhibizio hori gauzatzeko potentzia beste kannabinoideena baino handiagoa da [20, 21]. Hala ere, akzio horien ondorio fisiologikoak zehaztu gabe daude. Azkenik, zenbait ebidentziaren arabera CBDak entzima ezberdinak ere erregula ditzake, batez ere hanturarekin erlazionatutakoak. Batetik, kannabinoide honek A2 fosfolipasa (PLA2) entzima aktibatzen du in vitro, prostaglandinen aitzindaria den azido arakidonikoaren ekoizlea hain justu [22]. Bestetik, ziklooxigenasa entzima (COX-1), prostaglandinen sintesi-entzima, esanguratsuki inhibitzen du. Hala ere, zelulekin eginiko saiakeretan, COX-1-aren inhibizioak prostaglandinen sintesiaren % 10eko murrizketa eragiten du soilik [23]. Bi efektu horiek kontrajarriak izan arren, animalia osoan administratzean, CBDak hantura esanguratsuki blokea dezakeela ikusi da [24]. In vivo azaltzen den eragin horren arrazoia CBDak barneko sistema kannabinoidean duen efektua izan daiteke. Izan ere, gantz-azidoen amida hidrolasa (FAAH) entzima inhibi dezake, ondorioz, endokannabinoideen degradazioa murriztu [25]. Endokannabinoideek hantura inhibi dezaketenez, mekanismo hori izan daiteke kannabinoide honen hanturaren kontrako eraginaren erantzule. Hala ere, THCarekin ikusi den moduan, hanturaren kontrako efektua eredu batetik bestera asko alda daiteke. 2.2. Kannabidiola gizakietan Aurretik azaldu den moduan, CBDari eragin farmakologiko desberdinak esleitu zaizkio animalietan. Gizakietan, aldiz, hasieratik bi dira egotzi zaizkion propietate nagusiak: eragin antiepileptikoa eta antsiolitikoa. Horrela, 80ko hamarkadan CBDaren propietate antiepileptikoak baieztatzen zituen lehenengo saio klinikoa argitaratu zen [26]. Gaur egun, abian dira 20 saio kliniko baino gehiago munduan zehar. Paradoxikoki, CBDaren efektu antiepileptikoa propietaterik itxaropentsuena eta gizakietan ikertuena izanik, eragin horren mekanismoa oraindik deskribatu gabe dago. Era berean, CBDaren efektu antsiolitikoari buruzko lehenengo saio klinikoa 1982koa da [27] eta saio horrek emaitza esanguratsuak deskribatzen zituen jada. Kasu honetan, ezagunagoa da eragin antsiolitiko horren mekanismoa. Espainian, 2010. urtetik aurrera osagai moduan CBDa duen medikamentu bat merkaturatuta dago, Sativex (CBD eta Δ9-THC konbinaketa) izenekoa. Botika hori esklerosi anizkoitzaren tratamendurako aproposa da eragin antiespasmodikoak dituelako. EKAIA 31.indd 11 EKAIA 31.indd 11 2/2/17 09:09:22 2/2/17 09:09:22 12 EKAIA, 31 (2017) Erik Aostri, Joseba Pineda, Aitziber Mendiguren 3. KANNABIGEROLA Kannabigerola (CBG) kalamutik 60ko hamarkadan isolatu zen lehen aldiz, baina memento hartan ez-aktibotzat jo zuten [28]. Hori dela eta, CBGaren ituak oraindik deskribatu gabe daude, eta are gutxiago bere efektu fisiologikoak. Hala ere, kannabinoide ez-psikoaktibo batzuen efektu anitzak ikusita, egun berriz ere piztu egin da CBGarekiko interesa. Ziur aski kannabinoide honen ezaugarririk interesgarriena Δ9-THCaren eta CBDaren aitzindari molekularra izatea da, eta horrek ematen dion izaera berezia. 3.1. Kannabigerola in vitro ereduetan eta animalietan CBDaren kasuan bezala, CBGa animalietan 5-HT1A hartzaileari lotzen zaiola ikusi da [29]. Horrela, arratoien burmuinetatik eratorritako mintzetan CBGak 5-HT1A hartzailearen antagonista gisa jokatzen duela ikusi da; dirudienez, CB1 hartzailearen partaidetzarik gabe. Era berean, CBGak CBDaren 5-HT1A bidezko efektuak blokea ditzakeela frogatu da arratoietan [30]. Are gehiago, CBGak depresioaren animalia-ereduetan eragin antidepresiboa du [31] eta baliteke eragin hori 5-HT1A hartzailearen bidez gertatzea. Kannabinoide honek Gi/o proteinetara atxikitako hartzaileak erregulatzeko duen gaitasuna ikusita, CBGaren eta α2 hartzailearen arteko interakzioa ere ikertua izan da. Horrela, CBGak arratoien burmuinetatik eratorritako mintzetan α2 agonista indartsu gisa jokatzen duela ikusi da. Gainera, animalien hodi deferenteko α2 hartzaileen bidezko uzkurketak eragin ditzakeela ere ikusi da [29]. Gainerako kannabinoideen moduan, CBGak TRP erretenak ere erregula ditzake in vitro. Horrela, CBGak TRPM8 hartzailearen efektua potentzia handiz blokeatzen du [20] eta TRPA1 hartzailearen bidezkoa, berriz, potentzia baxuz aktibatzen du. TRPA1 hartzaileaz gain, CBDak moduan, TRPV1 erretenak ere aktiba ditzake in vitro [21]. Bestetik, CBGak CB1 hartzailea partzialki aktiba dezake. Era berean, CB2 hartzailearen agonista partziala ere bada eta hartzaile horri CB1 hartzaileari baino afinitate handiagoz lotzen zaio [32]. Hori dela eta, CBGaren CB hartzaileen bidezko efektu gehienak periferikoak dira, eta, bereziki, sistema immunologikoan gertatzen dira. Gainera, CBGak sistema endokannabinoidearen entzima katabolikoak ere inhibitzen ditu in vitro, sistema endogenoaren tonua igoz [21]. Ebidentzia horiek CBGa sistema endokannabinoidearen zeharkako aktibatzailea dela adierazten dute. Hala ere, CBGari deskribatu zaion efektu nagusia hanturaren inhibizioa da, itu ezberdinen bitartez gerta daitekeena. Izan ere, hiru entzima ezberdinen aktibitatea erregulatzen du: COX-1/2, PLA2 eta oxido nitriko sintasa induzigarria (iNOS). COX-1/2 entzimei dagokienez, CBGak bi iso- EKAIA 31.indd 12 EKAIA 31.indd 12 2/2/17 09:09:22 2/2/17 09:09:22 EKAIA, 31 (2017) 13 Kannabinoide berriak: segurtasun eta eraginkortasun terapeutikoaren bila formak esanguratsuki inhibi ditzakeela ikusi da in vitro, baina horrek ez dirudi zeluletan prostaglandinen ekoizpena nabarmenki aldatzen duenik [23]. Hala ere, beste talde batek E2 prostaglandinaren ekoizpena esanguratsuki inhibi dezakeela deskribatu du. Ikerketa berean, kontrajarria dirudien arren, CBGak PLA2 entzima aktibatzeko duen gaitasuna ere azaltzen da [22]. Azkenik, CBGak iNOS genearen adierazpena gutxitzen du koloneko zeluletan eta makrofagoetan, berriz, entzima horren produktua den oxido nitrikoaren ekoizpena [33]. Ondorioz, erantzun inmunologikoaren intentsitatea eta horrekin batera hantura ere murrizten ditu. Eragin horri esker CBGak efektu neurobabesgarria izan dezakeela proposatu da, adibidez, Huntington gaixotasunean [34]. Efektu babesgarriaren ekintza-mekanismo zehatzak oraindik ikertzeko daude. 3.2. Kannabigerola gizakietan CBDaren kasuan ez bezala, CBGaren eragina gizakietan ez da asko ikertu. Izan ere, CBGaren NSZeko eragin gutxi deskribatu dira orain arte. Ondorioz, CBGak NSZeko ohiko gaixotasunentzat izan dezakeen erabilgarritasuna oraindik ez da ezagutzen. Dena dela, animalietan dauden ebidentziak ikusita eta CBG hanturaren inhibitzailea izanik [29, 30], baliteke etorkizunean, gizakietan saio klinikoak egitea eta horien emaitza interesgarriak izatea. 4. Δ9-TETRAHIDROKANNABIBARINA (Δ9-THCV) Δ9-tetrahidrokannabibarina (Δ9-THCV), Δ9-THCaren propil analogo bat da, baina funtzionalki oso ezberdina (ikus 1. irudia). Izan ere, Δ9-THCak CB hartzaileak aktibatzen dituen bitartean, Δ9-THCVak CB hartzaileen antagonista modura jokatzen du [35]. CB hartzaileak blokeatzeaz gain, Δ9-THCVak kannabinoideen zenbait entzima kataboliko erregulatzen ditu in vitro [21]. Gaitasun horri esker, Δ9-THCVaren eragin desiragaitzak antagonista klasikoek dituztenak baino ahulagoak dira. Ezaugarri horiengatik gaur egun ikertuenetariko kannabinoidea da. 4.1. Δ9-tetrahidrokannabibarina in vitro ereduetan eta animalietan Δ9-THCVa CB1 hartzaileari afinitate handiz lotzen zaio, baina CB1 hartzailearen antagonista den heinean, ez du hartzailearen aktibitate basala aldatzen. Beraz, ez du CB1 hartzailearen bidezko eragin psikoaktiborik sortzen, nahiz eta CB1 agonista ezagunenak hartzailetik desplaza ditzakeen [8, 35]. Hau da, funtzionalki Δ9-THCVak CB1 hartzailearen antagonista neutro gisa jokatzen du. Horrela, CB1 hartzailearen antagonista den AM251 farmakoak bezala, arratoietan jangura inhibi dezake [36] edota rimonabant EKAIA 31.indd 13 EKAIA 31.indd 13 2/2/17 09:09:22 2/2/17 09:09:22 14 EKAIA, 31 (2017) Erik Aostri, Joseba Pineda, Aitziber Mendiguren farmakoaren antzera, 6-hidroxidopaminak induzitutako inhibizio motorra murriztu [37]. Dena dela, Δ9-THCVak ez ditu CB1 hartzaileen antagonista klasikoek eragiten duten goitika eta antsietatea sortarazten [38]. Are gehiago, Rock et al.-ek [39] arratoietan goitika inhibi dezakeela frogatu dute. Antagonista klasikoen eta Δ9-THCaren arteko ezberdintasun horien arrazoia da azken horrek sistema endokannabinoideko elementu ezberdinak erregulatzen dituela. Zehazki, kannabinoide honek 2-AG eta anandamidaren degradazio-entzimak inhibitzen ditu, monoazilglizerol lipasa (MAGL) eta FAAH hurrenez hurren. Aldi berean, anandamidaren garraiatzaile zelularra ere inhibi dezake [21]. Hiru efektu horien arteko konbinazioak endokannabinoideen tonu endogenoa handituko luke. Ondorioz, CB1 hartzaileei lotuz sistema endogenoa blokeatzen duen bitartean, aipatutako entzimetan duen eraginaren bidez sistema endokannabinoidearen tonua igo dezake. Bi mekanismo horien arteko lehia abantaila terapeutiko gisa har daiteke, adibidez, CB1 blokeoaren bidez efektu antiepileptikoa gertatzea posible da [40] eta eragin horrek albo ondoriorik ez izatea endokannabinoideen tonua handitzeagatik. CB2 hartzaileari dagokionez ez dago hain argi Δ9-THCVak hartzaile hori aktibatzen duen ala ez. Alde batetik, CB2 hartzailea partzialki aktiba dezakeela ikusi da in vitro [41], eta bestetik CB2 hartzailearen blokeoa ere deskribatu zaio [35]. Bestalde, CB2 hartzailearen inguruko ebidentziak baino sendoagoak dira TRP hartzaileei buruzko datuak: Δ9-THCVak arratoietako TRPA1 eta TRPV2-4 eta gizakietako TRPV1 erretenak aktiba ditzake; TRPM8 erretenak, aldiz, inhibitu egiten ditu [20]. Δ9-THCVaren inguruko ebidentzia gehienak sistema endokannabinoideari buruzkoak badira ere, sistema serotonergikoarekiko duen erlazioa ere ikertua izan da. Kannabinoide honek 8-OH-DPATak 5-HT1A hartzailea aktibatzeko daukan potentzia handitzen du in vitro. Izan ere, kannabinoide honek 5-HT1A hartzailea alosterikoki erregula dezakeela iradoki da. Horretaz gain, Δ9-THCVak eragin antipsikotikoa du arratoietan eta eragin hori 5-HT1A hartzailearen bidez gertatzen da [42]. Azkenik, kannabinoide honek depresioaren animalia-ereduetan (igeriketa behartuaren proban), eragin antidepresiboa duela ere frogatu da [42]. 4.2. Δ9-tetrahidrokannabibarina gizakietan Aurretik aipatu den bezala, sistema endokannabinoideak neurotransmisio-sistema ugari erregulatzen ditu, horregatik, tonua txikitu dezaketen antagonistak terapeutikarako arriskutsuak izan daitezke. Horrela, terapeutikan esperientzia negatiboak egon dira CB1 antagonistekin, hala nola, rimonabant farmakoarekin. Farmako hori obesitatearen tratamendurako merkaturatu zuten, baina depresioa eta tendentzia suizidak sortarazten zituenez, merkatutik kendu zen. Hori dela eta, Δ9-THCVarekin eginiko saio kliniko EKAIA 31.indd 14 EKAIA 31.indd 14 13/1/17 13:09:27 13/1/17 13:09:27 EKAIA, 31 (2017) 15 Kannabinoide berriak: segurtasun eta eraginkortasun terapeutikoaren bila gehienak indibiduo osasuntsuetan egin dira bere segurtasun-profilari erreparatuz, hau da, I faseko saio klinikoak izan dira [43, 44]. Ikerlan horien arabera, Δ9-THCVa obesitatearen aurka erabilgarria izan daiteke depresiorik eragin gabe. 5. BESTE KANNABINOIDE BATZUK: KANNABIKROMENOA, KANNABINOIDE AHAZTUA Cannabis sativa landareak gutxienez dituen 113 kannabinoideetatik, ugarienak eta, ondorioz, isolatzeko errazenak direnak ikertu ohi dira. Hala ere, kannabinoide ez-psikoaktiboen artean badago oso ugaria den eta, aldi berean, gutxi ikertu izan den kannabinoide bat: kannabikromenoa (CBC). Kannabinoide hori CBDa baino ugariagoa izan daiteke kalamuaren andui psikoaktiboagoetan [45]. Gizakietan bere efektu isolatua deskribatu gabe dagoen arren, animalietan zenbait eragin egotzi zaizkio. Batetik, arratoietan CBCak hantura periferikoa inhibi dezake [46]. Izan ere, CB1 hartzaileekiko afinitate altua ez badu ere, CB2 hartzaileari afinitate handiagoz lotzen zaio [32]. Beraz, CBGa bezala periferikoki aktiboagoa da eta, horregatik, deskribatu zaizkion propietate gehienak sistema immunologikoarekin erlazionatuta daude. Bestetik, 80ko hamarkadatik, animalia-ereduetan propietate analgesikoak ere deskribatu zaizkio [47]. Efektu hori oraindik ez da karakterizatu, baina baliteke TRP erretenen eta CB hartzaileen bidezko efektua izatea [48]. 6. ONDORIOAK Sistema endokannabinoidea nerbio-sistema osoan zehar hedatuta dago; horregatik, bere modulazioa interesgarria izan daiteke jatorri anizkoitza daukaten gaixotasunen tratamendurako, esaterako, epilepsiarako zein antsietaterako. Hala ere, agonista zein antagonista kannabinoide seguruak aurkitzeko arazoak daude. Izan ere, CB1 hartzaileen agonistak psikoaktiboak dira eta CB1 antagonistek, aldiz, depresioa sortaraz dezakete. Eragin horiek saihesteko eta segurtasuna bermatzeko modu bat izan daiteke sistema kannabinoidearen zeharkako erregulazioa (barneko agonisten sintesia/degradazioa aldatuz edo CB hartzaileak zeharka modulatuz) edota CB hartzaileaz aparteko ituen modulazioa (adibidez, sistema serotonergikoa); kannabinoide ez-psikoaktibo batzuek egiten dutena, hain zuzen ere. Horregatik, ez da harritzekoa azken urteotan kannabinoide horien ikerketek jasan duten gorakada, bereziki hartzaile ez kannabinoideen gaineko efektuei begira. Beraz, hurrengo urteetan baliteke kannabinoide horien erabilera klinikoa hedatzea. EKAIA 31.indd 15 EKAIA 31.indd 15 2/2/17 09:09:22 2/2/17 09:09:22
