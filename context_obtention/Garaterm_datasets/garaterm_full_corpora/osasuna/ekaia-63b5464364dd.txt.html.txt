12 Ekaia, 2020, 38, 11-25 Saioa Gómez-Zorita, Jenifer Trepiana, Itziar Eseberri, María Puy Portillo 1. SARRERA Minbizia zelulen kontrolik gabeko hazkuntza inbasiboak ezaugarrituriko gaixotasunen multzoa da [1]. Gaixotasunaren hasiera zelula batean gertatutako mutazio batek edo gehiagok determinatuko du; izan ere, zelulen neurrigabeko hazkuntza eta zatiketa, zelulen diferentziazio-prozesuaren inhibizioa eta heriotza zelularraren saihestea gertatzen da [2]. Minbizia gaur egungo osasun-arazo publiko garrantzitsuenetarikoa da, mundu-mailako hilkortasunaren kausa nagusietarikoa. Minbiziaren Ikerketarako Nazioarteko Erakundearen (IARC, GLOBOCAN18 proiektua) arabera, 2012. urtean tumoreen intzidentzia 14 milioikoa zen, eta 2018. urtean 18.1 milioikoa izatera pasatu zen [3]. Minbizi-kasuen % 5-10 faktore genetikoek eragiten dituzte; gainerako % 90-95, berriz, bizi-estiloak eta ingurumeneko faktoreek. Datu estatistikoek agerian utzi dutenez, minbizien % 30-35 elikadura-patroiak eragiten ditu, % 15-20 infekzioek, eta gainerako kasuen etiopatogenian, eragile garrantzitsuenak erradiazioa, estresa, poluzioa edo alkoholaren kontsumoa daude [4]. Denbora luzez elikagaien bidez hartzen dugun energia gastatzen duguna baino gehiago denean, gure gorputzean gehiegizko gantza metatuko dugu, eta horrek obesitatearen garapenari hasiera emango dio. Gizakiontzat gantza pilatzeko dugun ahalmena urteetan zehar elikagaien eskasia izaten zenerako abantaila garrantzitsua izan bada ere, gaur egun ez da ohiko egoera Mendebaldeko populazioetan; horrek gure kontra jo du, eta obesitatea osasun-arazo larriak eragiten dituen xxi. mendeko pandemia bilakatu da [5]. Obesitatea faktore anitzeko gaixotasuna da, zeinari faktore genetikoek eta bizitza-estiloak eragiten dioten batik bat, nahiz ezin dugun baztertu gizarte-faktoreek eta asaldura metabolikoek duten rola [6]. Jakina da gainpisuak eta obesitateak 2 motako diabetesa eta gaixotasun kardiobaskularren arriskua nabarmenki handitzen duten asaldura metabolikoen multzoa eragiten duela, gaur egun sindrome metabolikoa izenez ezagutzen dena. Halaber, obesitateak minbiziaren garapenaren gain duen eragina oso ikertua izan da, zeren eta gorputz-pisu handiegia duten pertsonek zenbait minbizi mota garatzeko arrisku handiagoa dutela baieztatu baita: gizon eta emakumezkoetan, tiroide, hestegorri, gibel, behazun-besikula, kolon, giltzurrun eta mieloma anitzeko minbiziak; emakumezkoen kasuan bular eta endometrioko minbiziak, eta gizonezkoenean prostatakoa [7, 8]. Aipatzekoa da emakumeetan gertatzen den obesitatearen eta minbiziaren arteko erlazioa menopausiaren araberakoa dela, endometrioko minbiziaren eta estrogenoen hartzailerako positiboak (ER+) diren bularreko minbiziaren kasuan bereziki. Horren arrazoia da menopausiaren ondoren gantz-ehuna estrogenoen ekoizle garrantzitsuena dela [9, 10]. Bi gaixotasunen arteko asoziazioari laguntzen dioten mekanismoak asko izan daitezke, baina oro har hanturarekin eta organismoko aldaketa https://doi.org/10.1387/ekaia.21604 13 Obesitateak minbizia izateko arriskua handitzen du… Zer mekanismo daude tartean? hormonalekin erlazionaturikoak izaten dira. Duela 25 urtetik gaurdaino jasotako datuek aditzera eman dutenez, minbiziaren ondoriozko heriotzen artean, obesitatea eragile zuzen eta kausala izan zen gizonezkoen % 14an eta emakumezkoen % 20an [11]. Hori dela eta, ezinbestekoa da obesitatearen eta minbiziaren arteko loturan parte hartzen duten mekanismoak ondo zehaztea. Bestalde, obesitatearen, minbizi-arriskuaren eta hilkortasunaren arteko erlazioa 2002. urtean ezarri zen, Bianchinik eta haren kolaboratzaileek eginiko ikerlan bati esker [12]. Gaur egun, obesitateari egozten zaion minbizia pairatzeko arriskua % 11.9 da gizonezkoetan, eta % 13.1 emakumezkoetan [8]. Calle-k eta haren kolaboratzaileek eginiko beste ikerlan batean, ondorioztatu zen, gorputz-pisu osasuntsua zuten pertsonekin alderatuta, gorputz-masaren indizea (GMI) 40 baino altuagoa zuten gizonezkoen hilkortasun-tasa % 52 handiagoa zela, eta emakumezkoen kasuan % 62 handiagoa [13]. Izan ere, estimatu denez, GMI 5kg/ m2 handitzen denean minbiziak eragindako hilkortasuna % 10 handitzen da [14]. Halaber, 2014. urtean Ameriketako Estatu Batuetan diagnostikaturiko minbizi-kasuen % 40 gainpisuarekin eta obesitatearekin erlazionatuta zeuden [7]. Obesitateak minbizia izateko arriskua izugarri handitu dezakeela jakina bada ere, ikerlan gehienak epidemiologikoak dira, behaketa-ikerketa prospektiboak hain zuzen, non kausa-ondorio harremanak zehazten diren baina fenomeno horren erantzule diren mekanismo biologikoak ez diren gehiegi deskribatzen. Obesitateak gantz-ehunak bere erregulazio-ahalmena galaraztea eragiten duela uste da, azken batean minbizia eraginez, baina ezinbestekoa da mekanismo horietan gehiago sakontzea. Nolanahi ere, gaurdaino eskuratu diren datuak aintzat hartuta, artikulu honen helburua da aipaturiko mekanismo horiek laburbildu eta azaltzea (1. irudia). 2. MINBIZIA ETA OBESITATEA ERLAZIONATZEN DITUZTEN MEKANISMO BIOLOGIKOAK Obesitateak minbiziaren garapenean duen eragina azaltzen duten mekanismo molekularrak era ordenatuan azaldu ahal izateko, bost taldetan banatu ditugu (1.irudia): — Intsulina/intsulinaren antzekoa den 1 hazkuntza-hormona (IGF-1). — Sexu-esteroideak. — Adipokinak. — Hantura. — Hormonen menpekoak ez diren mekanismoak. 14 Ekaia, 2020, 38, 11-25 Saioa Gómez-Zorita, Jenifer Trepiana, Itziar Eseberri, María Puy Portillo 1. irudia. Minbiziaren eta obesitatearen arteko lotura eragiten duten mekanismo biologikoak. AMPK: AMP-k aktibaturiko proteina kinasa, IGF: intsulinaren antzekoa den hazkuntza-faktorea, MAPK: mitogenoak aktibaturiko proteina kinasa, NF-κB: κB faktore nuklearra, PI3K: fosfatidilinositol 3-kinasa, SHBG: sexu-hormonen globulina garraiatzailea. 2.1. Intsulina/IGF Gaur egun ezaguna da intsulinak metabolismoaren erregulazioan eta organismoaren energia-metaketan duen rola. Gantz ase eta karbohidrato sinple (azukre) asko eta zuntz dietetiko gutxi ematen dizkiguten Mendebaldeko elikadura-patroiek, sedentarismoarekin bat eginez, gehiegizko pisua eta odoleko intsulina-maila altuegiak eragiten dituzte [15]. Obesitatea eta 2 motako diabetesa pairatzen dituzten pertsonek minbiziaren ondoriozko heriotza-tasa altuagoak dituzte, intsulinaren eta intsulinaren antzekoa den 1 hazkuntza faktorearen (IGF-1) mailen igoera bati egotzi izan zaiona. Aitzitik, bi hormonen maila baxuak mantentzen dituzten pertsona obesoen kasuan, minbiziaren intzidentzia baxuagoa da [16]. Hiperintsulinemia kronikoak IGF garraiatzen duen proteina murrizten du, eta IGF askearen mailak handitu. Horren ondorioz, estrogenoen sintesiaren eragileak diren hanturaren aldeko zitokinen eta zenbait adipokinaren mailak handitu egiten dira, hainbat tumore motatan zelulen ugaltzea sustatzeagatik minbizia pairatzeko arriskua handituko dutenak [17]. Bes- https://doi.org/10.1387/ekaia.21604 15 Obesitateak minbizia izateko arriskua handitzen du… Zer mekanismo daude tartean? talde, intsulina eta IGF-1 maila altuek zelulen hazkuntzan parte hartzen duten hartzaileen aktibitatea areagotzen dute, intsulinaren hartzailea (IR) eta IGF-1-aren hartzailea (IGF-1R) kasurako, zeintzuk tumore-zeluletan gain-espresatuak dauden. Hartzaile horien aktibazioak mitogenoak aktibaturiko proteina kinasaren (MAPK) bidea estimulatuko du, eta tumore askoren hazkuntza eragin, larruazaleko eta pankreako minbizietakoak bereziki [18, 19]. Zehatzago, intsulinak MAPK-ren bitartez edo IGF-1-aren bioerabilgarritasunean eragiteagatik zelula-ugaltzea estimulatzen du. Horrek, sexu-hormonen mailen areagotzea dakar, estrogenoena bereziki. Ikerlan batzuetan behatu denez, bular, prostata, kolon eta birikako minbizia duten gaixoetan IGF-1-aren gainespresioa gertatzen da, eta hartzaile horren aktibazioak MAPK suspertzen du, azken batean zelula-ugaltzea eragingo duena [20, 21]. Bestalde, IR-en aktibazioak fosfatidilinositol 3 kinasa/Aktren (PI3K/Akt) bidea ere induzituko du, minbizi mota askotan aktibaturik aurkitzen dena [18]. Aurkeztutako datuek, obesitateari loturiko minbizi mota? askotan intsulinak rol garrantzitsua duela erakusten dute; % 20ko murrizketa energetikoak, berriz, IGF-1-aren mailak eta, ondorioz, tumoreen hazkuntza txikiagotzen ditu [22]. Beste hitz batzuetan esanda, elikaduraren bidez eskuratutako energiaren murrizketak minbizia izateko arriskuaren intzidentzia murriztu dezake. 2.2. Sexu esteroideak Ikerketa batzuen arabera, obesitatearen eta hainbat minbizi motaren arteko lotura sexu-hormona esteroideen areagotzean datza, besteak beste, estrogenoak, progesterona, androgenoak eta giltzurrungaineko esteroideak [17]. Zehazki, estrogeno eta progesteronak zelula-zatiketa bultzatu eta apoptosia (alegia, zelulen programaturiko heriotza) murrizten dute bular eta endometrioko tumore-zeluletan [13]. Gorputzeko gehiegizko gantzaren metaketa estrogenoak, progesterona eta androgenoak bezalako sexu-hormona esteroideen eraketarekin eta bioerabilgarritasun altuarekin erlazionatzen da [13]. GMI eta odoleko estrogeno-mailak zuzenki proportzionalak direla ikusi da, bai gizonezkoetan eta bai emakumezko menopausikoetan ere [23]. Lehen aipatu bezala, menopausia jasan duten emakumeek obulutegian estradiola eta progesterona sintetizatzen ez dutelako gertatzen da hori, estradiolaren iturri nagusia guruin adrenala eta gantz-ehuna izanik; azken horretan, aromatasa entzimak estrona estradiol bilakatzen du. Menopausia jasan duten emakumezkoetan gertatzen den estradiolaren sintesia «feedback edo atzeraelikadura» mekanismoaz erregulatuta ez dagoenez, obesitatea dutenen odoleko estradiol kontzentrazioa, normopisuan dauden emakume menopausikoetan baino bi bider altuagoa izatera irits daiteke [23]. Bestalde, aurretik azaldu den bezala, gainpisuan eta obesitatean intsulinaren eta IGF-1-aren maila-igoera nabarmena gertatzen da, testosteronaren eta estradiolaren garraiatzaile na- 16 Ekaia, 2020, 38, 11-25 Saioa Gómez-Zorita, Jenifer Trepiana, Itziar Eseberri, María Puy Portillo gusia den sexu-hormonen globulina garraiatzailearen (SHBG) sintesia inhibituko dutenak. Horren guztiaren ondorioz, sexu-esteroide askeen handitzea gertatuko denez, minbizia izateko arriskua handitu egingo da [24]. 2.3. Adipokinak Gantz-ehunak, erraien ingurukoak batik bat, adipokinak izeneko hazkuntza-faktoreak sintetizatu eta jariatzen ditu; horien artean, gehien ikertu eta ezagunenetarikoak dira adiponektina eta leptina. Adipokina horiek betetzen dituzten funtzio garrantzitsuenen artean, aipatzekoa da gantz-ehunaren eta hanturazko bideen artean egiten duten bitartekari-lana; leptinaren handitzeak eta adiponektinaren murrizketak, minbiziaren prozesuetan hainbat modutan eragin dezakete. Aipaturiko bi egoera horiek hantura-prozesuekin eta, zehatzago, 6-interleukina (IL-6) eta α-tumore nekrosi faktorea (TNF-α) bezalako hanturaren aldeko hainbat zitokinaren ekoizpenarekin erlazionaturik daude. Izan ere, bi zitokina horiek garrantzitsuak dira zelula-zatiketaren seinaleen aktibazioa, angiogenesia eta metastasia eragiten dituztelako. Leptina energia-homeostasiaren erregulatzailea da, egoera fisiologikoetan janguraren inhibizioa eragiten baitu. Izan ere, obesitatea duten pertsonetan, gorputzeko gantz kantitatearekin zuzenki erlazionatzen da; hau da, zenbat eta gorputzeko gantz kantitate handiagoa, orduan eta altuagoa da odoleko leptina-maila. Hala eta guztiz ere, aipatzekoa da pertsona obesoek leptinarekiko erresistentzia garatu ohi dutela, eta seinalizazio-homeostasiaren kontrola aztoratu. B-linfoma zelulen kultiboekin eginiko ikerketetan ikusi denez, leptinak eginkizun garrantzitsua du minbiziaren garapenean, zeren eta minbizi-zelulen zatiketa handitzen, apoptosia murrizten, angiogenesia (odolbide berrien eraketa) eragiten eta metastasia (zelulen inbasioahalmena) faboratzen baitu. Izan ere, minbizi-zelulek leptinaren hartzailea gainespresatzen dute, eta PI3K/Akt eta MAPK bideen aktibazioa estimulatu [25-27]. Bestalde, adiponektina, gainerako ehunen intsulinarekiko sentikortasuna handitzen duen adipokina, maila baxuetan aurkitzen da obesitatea pairatzen duten pertsonen odolean, zeinak GMIrekin alderantzizko proportzionaltasuna jarraitzen duen [28]. Gaur egun, jakina da adiponektinak hainbat minbizi motaren intzidentzia, bularrekoa, biriketakoa edo tiroidearena esaterako, murriztu dezakeela, adiponektinaren hartzailea espresatzen duten minbizi-zeluletan proliferazioa gutxiagotuz apoptosiaren bidezko zelulen heriotza eragiten dutelako [29]. Gainera, adiponektinaren kanpotiko txertatzeak tumorearen angiogenesia eta hazkuntza gutxiagotzen duela ikusi da esperimentazio-animalietan [30]. Aipaturiko efektu horiek guztiak, adipokinak duen hanturaren eta diabetesaren kontrako izaerari esker gerta litezke. https://doi.org/10.1387/ekaia.21604 17 Obesitateak minbizia izateko arriskua handitzen du… Zer mekanismo daude tartean? Leptinaz eta adiponektinaz gain, badaude obesitatearen eta minbiziaren arteko loturarekin erlazionaturiko beste adipokina batzuk, visfatina eta omentina-1, kasurako. Visfatinaren odol-mailak erraietako gantz-ehunaren kantitatearen zuzenki proportzionala da, eta bularreko eta kolon eta ondesteko minbiziekin estuki erlazionatu izan da [31]. Erraietako gantz-ehuneko adipozitoek omentina-1 ere jariatzen dute, hanturaren aurkako adipokina, zeina giltzurruneko kartzinoma duten pertsonetan nabarmenki murriztuta dagoela ikusi den [32]. Hala eta guztiz ere, bi adipokina horiek minbiziaren garapenean parte-hartze garrantzitsua izan badezakete ere, lotura hori ez dago oraindik leptinaren eta adiponektinaren artekoa bezain ondo finkatuta. 2.4. Hantura Obesitateak hantura eta oxidazio-estres kronikoa dakar berekin, hanturaren aldeko zitokinen ekoizpena eta seinalizazio-bideen aktibazioa eragingo dutenak, azken batean obesitateari loturiko 2 motako diabetesa eta ateroesklerosia ekarriko dutenak [33]. Efektu kaltegarri hori, hein handi batean bada ere, gantz-ehunak egiten duen TNF-α edo IL-6 bezalako zitokinen ekoizpenagatik gertatzen da, haien ekoizpenak hanturaren aldeko zitokina gehiago sintetizatuko dituzten makrofago eta linfozitoen sartzea eragingo baitu. Hantura kronikoak oxidazio-estresa handitzen duen aldetik, minbiziaren garapenean parte-hartze garrantzitsua duela esan daiteke, zelulen lipido, proteina eta material genetikoa aztoratuko duten erradikal askeen ekoizpenaren handitzea eragiten duelako. Gantz-ehunean TNF-α eta IL-6 zitokinen ekoizpena areagotzen denean, gibel-zelulek fase akutuko hantura-proteinak askatuko ditu, C proteina erreaktiboa (CRP), kasurako [34]. Zientifikoki frogatutzat eman daiteke obesitatea duten pertsonek gehiegizko pisua ez dutenek baino hanturaren aldeko zitokina gehiago jariatzen dituztela [35], eta kontuan izanik hantura-prozesuak gehiegizko zelula-zatiketa eta migrazioa eragingo duela, kartzinogenesian (kolon eta ondesteko minbizian bereziki) esku-hartze handia duela esan daiteke [36]. Azkenik, garrantzitsua da azpimarratzea gantz-ehunaren hantura gordailu ezberdinetan aldi berean gertatzen dela, gantz-ehunaren gordailu baten hanturak besteengan eragiten duela iradokitzen duena. Halaber, gantz-ehunen mailan gertatzen den hanturaz gain, hanturaren aldeko markatzaile sistemikoen igoera ere antzeman daiteke [37]. Gauzak horrela, bai gantz-ehunaren hanturak eta bai hantura sistemikoak neoplasiaren aldeko ingurunean eragiten dute, aldi berean, eta metastasiaren arriskua handitzen da. 18 Ekaia, 2020, 38, 11-25 Saioa Gómez-Zorita, Jenifer Trepiana, Itziar Eseberri, María Puy Portillo 2.5. Hormonen menpekoak ez diren mekanismoak Aurreko azalpenetan oinarrituta, badirudi sexu-hormonak obesitatearen eta minbiziaren arteko loturan ezinbestekoak direla, eta hori hormonekiko sentikorrak diren tumoreetan soilik gertatzen dela. Aldiz, badira se- xu-hormonen edo hormonen efektuari erantzuten ez diotenak ere. Tumore mota hauentzat beste mekanismo batzuk proposatu dira: besteak beste, obesitateari atxikituriko hipoxia, oxidazio-estresa, κB faktore nuklearraren (NF-κB) bidea eta faktore genetikoak, obesitatearen aurrejoera eragin dezaketenak eta, ondorioz, modu ez-zuzen batean, zenbait tumoreren intzidentzia handitu [24, 38, 39]. Obesitateari lotutako hipoxia gantz-ehunean oxigeno-maila baxua dagoenean gertatzen da, intsulinarekiko erresistentziarekin, adiponektinaren jariapenaren murrizketarekin eta leptinaren jarioaren handitzearekin erlazionatzen dena [24]. Bestetik, obesitatea duten pertsonetan ohikoa den oxidazio-estresa kartzinomen garapenarekin erlazionatu da, giltzurruneko minbizian batik bat [38]. Izan ere, oxidazio-estresaren eta minbiziaren arteko harreman hori, apoptosiaren gaineko erregulazioan eta DNAren kaltean oinarritzen da. 3. OBESITATEAREN ETA METASTASIAREN ARTEKO LOTURA Metastasia minbiziak eragindako heriotza gehienen eragilea da. Aldi berean obesitatea eta minbizia pairatzen duten pazienteek metastasi-arrisku handiagoa dute, eta, ondorioz, biziraupen-ratio baxuagoa. Metastasi-prozesua osatzen duten faseak honako hauek dira: kartzinomaren garapena eta inbasio-ahalmenaren lorpena, zirkulazio-aparatuan barneratzeko ahalmena, inbasioa hasiko den kokalekuan finkatzea eta ehun sekundario horretan tumorearen egokitzapena eta hedapena [40] (2. irudia). Metastasia pizten duen prozesuari Trantsizio Epitelial-Mesenkimal (EMT) deritzo, non epitelio-zelula arrunt batek izandako aldaketa biokimiko batzuek zelula mesenkimalaren fenotipoa bere gain hartzea ahalbidetzen duten. Horrela, zelula horrek migraziorako, inbasiorako, apoptosirako erresistentzia eta zelula-kanpoko matrizearen proteinen ekoizpenerako ahalmen izugarria bereganatuko du, tumore-zeluletan bereizgarriak izaten diren ezaugarriak, alegia [41]. Egin diren ikerketa aurreklinikoetan ikusi ahal izan denez, obesitateak metastasia bultzatzen du melanoma eta birika-minbizi ereduetan [42]. Horrez gain, probatu da obesitateak ER+ diren bular-minbizi zelulen agresibitatea handitzen duela, zenbait adipokinaren jarioa handitzen eta B proteina kinasa/rapamizinaren ugaztun-itua (Akt/mTOR) zelula-bidearen aktibazioa eragiten duelako [43]. Zehatzago esanda, leptinak bular-minbiziaren tumore-zelulen EMT prozesuaren aktibazioa eragiten du Akt/GSK3 seinalizazio-bidearen bitartez [44]. Beraz, obesitateak metastasian parte hartzen du- https://doi.org/10.1387/ekaia.21604 19 Obesitateak minbizia izateko arriskua handitzen du… Zer mekanismo daude tartean? ten EMT prozesuen aktibazioa eragin lezake, nahiz eta mekanismo horien inplikazioa baieztatzeko ikerketa gehiagoren beharra dagoen. 2. irudia. Metastasi-jauzian gertaturiko zelula-fenotipoaren aldaketak. Jiang eta haren kolaboratzaileetatik moldatua [40]. 20 Ekaia, 2020, 38, 11-25 Saioa Gómez-Zorita, Jenifer Trepiana, Itziar Eseberri, María Puy Portillo 4. MINBIZIA DUTEN PAZIENTEENTZAKO OBESITATEAREN KONTRAKO TRATAMENDU FARMAKOLOGIKOAK Obesitateak paziente onkologikoen hilkortasun-tasa altuarekin duen lotura ikusita, ezinbestekotzat jotzen da minbizia duten pazienteetan obesitatea eta sindrome metabolikoa tratatzeko estrategia multidiziplinarraren aplikazioa. Elikadura-patroi egokiaren jarraipena, ahal den neurrian jarduera fisikoaren sustapena eta tratamendu farmakologikoa biltzen dituena. Atal honetan, tratamendu farmakologikoa aztertuko da. 4.1. Metformina Metformina 2 motako diabetesean erabilitako farmakoa da, kontrol gluzemikorako eta intsulinarekiko erresistentzia tratatzeko erabilgarria. Diabetesa obesitateari atxikitutako erikortasuna da, eta horrez gain, hilkortasun arriskuaren iragarlea zenbait minbizi motatan, besteak beste kolon, pankrea, bular, gibel eta prostatako minbizietan [45]. Farmako honen eginkizunak muskuluaren intsulinarekiko sentikortasuna handitzea, hesteko glukosaren absortzioa atzeratzea eta ehunen glukosaren kaptazioa bultzatzea dira. Bestalde, gibelaren glukosa-askapena murrizten du, glukogenolisi eta glukoneogenesia bidezidorren inhibizioa eragiteagatik. Hala ere, ez dago guztiz argi zer mekanismo den farmako hau erabilgarri egiten duena minbizia duten pazienteetan. Serina Treonina kinasa/AMP-k aktibaturiko proteina kinasa (SK11/AMPK) bidezidor metabolikoaren erregulatzailea izan litekeela ikusi da, AMPK-ren aktibazioak gantz-azidoen sintasa (FAS) entzimaren espresioa murrizten duelako, modu horretan lipidoen sintesia gutxituz. Gainera, AMPK-k glukosaren sintesia ere inhibitzen du mTOR bidearen bitartez. Bestetik, metforminak eragindako AMPK-ren aktibazioak hanturaren aldeko zitokinen sintesia eragotz dezake, angiogenesia murriztu, eta azken honen ondorioz, tumoreen hazkuntza inhibitu zenbait minbizi motatan [46]. Horrez gain, farmakoak obesitatea duten pertsonetan minbiziaren garapena bultzatzen duten intsulina eta IGF-1-en mailak murriztu ditzake. Horrekin guztiarekin, metforminak tumoreen progresioa intsulinarekiko sentikortasuna handituz egiten duela esan daiteke, batez ere tumore-zelulena areagotuta. 4.2. Tiazolidinedionak Tiazolidinedionak (TZD) peroxisomen ugalketarako γ hartzailearen (PPARγ) agonistak diren farmakoen familia dira, duela zenbait urte 2 motako diabetesa tratatzeko erabilitakoak. Tumore-zelulen ziklo zelularra blokeatzeko gai den farmakoa da, minbiziaren kontrako terapietarako oso ikertua izan den fosfatasa eta tentsinaren homologoa den proteinaren (PTEN) bultzatzearen bitartez [47]. Izan ere, birika-minbizian TZD-ek zelulen hazkuntza eta apoptosia inhibi dezaketela egiaztatu izan da [48]. https://doi.org/10.1387/ekaia.21604 21 Obesitateak minbizia izateko arriskua handitzen du… Zer mekanismo daude tartean? 4.3. Estatinak Hiperkolesterolemia tratatzeko gehien preskribaturiko farmakoak dira, kolesterolaren sintesiaren entzima mugatzailearen gain eraginda, odoleko kolesterol-mailak murriztu egiten dituztenak. Odolbideetan kolesterola maila altuan dagoenean, dentsitate baxuko lipoproteina (LDL) edo «kolesterol txar» moduan bereziki, bular edo prostata minbizietako tumore-zelulen ugalketaren alde egin dezake [49]. Minbiziaren diagnostikoa baino lehenago estatinak hartu izanak pazienteen hilkortasun-tasa murrizten du, minbizi mota edozein dela ere [50]. 5. ONDORIOAK Berrikuspen honen bidez, obesitatearen eta minbiziaren arteko lotura korapilatsua dela ondoriozta daiteke; horrekin batera, obesitatea osasun publikoko arazo larria dela ere agerian utzi dugu. Gaur egun ezarrita dago gorputzeko gehiegizko gantz-metaketa minbizi mota askoren arrisku-faktorea dela, esaterako, minbizi mota hauetan: kolon eta ondeste, endometrio, hestegorri, giltzurrun, pankrea eta, emakumezko menopausikoetan, bularreko minbizietan. Obario eta prostatako minbizien kasuan, asoziazio hori ere izan daitekeela uste da, baina ikerlan gehiagoren beharra dago parte hartzen duten mekanismoak ondo ulertu ahal izateko. Gainera, gorputz-gantzaren eta minbiziaren arteko loturan, bai hiperintsulinemiak eta bai adipokina eta sexu-hormonen maila desorekatuek parte hartzen dutela baieztatu da; izan ere, obesitateak eragindako hantura kronikoarekin erlazionatu da kolon eta ondesteko minbizia. Bukatzeko, aipatzekoa da obesitatearen eta minbiziaren arteko asoziazioa finkatzen duten mekanismoen azterketa ezinbestekoa dela etorkizunean minbiziaren diagnostiko goiztiarrerako baliagarriak izan litezkeen biomarkatzaileak aurkitzeko. Horrez gain, argi dago obesitatearen prebalentzia-tasak murrizteko beharra dagoela; horretarako estrategia ugari badago ere, ezinbestekoa da gizarteari bideratutako prebentzio-programa gehiagoren aplikazioa, batik bat haur eta gazteei zuzendurik. 6. BIBLIOGRAFIA [1] Futreal, P.A.; Coin, L.; Marshall, M.; Down, T.; Hubbard, T.; Wooster, R.; Rahman, N.; Stratton, M.R. A census of human cancer genes. Nat. Rev. Cancer. 2004, 4, 177-183. [2] Pan, M.H.; Ghai, G.; Ho, C.T. Food bioactives, apoptosis, and cancer. Mol. Nutr. Food Res. 2008, 52, 43-52. [3] Bray, F.; Ferlay, J.; Soerjomataram, I.; Siegel, R.L.; Torre, L.A.; Jemal, A. Global cancer statistics 2018: GLOBOCAN estimates of incidence and mor-
