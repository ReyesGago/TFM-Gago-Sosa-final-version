98 Ekaia, 2020, 38, 97-116 Víctor Torre, Begoña Ugarte-Uribe, Maier Lorizate, L. Ruth Montes 1. SARRERA Gaixotasun infekziosoen kimioterapia xx. mendeko iraultza zientifiko handietako bat izan zen. Birologiaren arloan, farmakologikoki aktiboak ziren konposatuen gabezia nabarmena zen, eta 1981. urtean, GIBaren krisialdia mendebaldean hasi zenean, gabezia hau agerian jarri zen. Hala eta guztiz ere, hiru hamarkadako ikerketen ondoren, birusaren aurkako erantzun ugari sortu dira [2]. Horrela, gaixotasuna geldiarazteko tratamendu eraginkorragoak garatu dira. Terapia berriek bigarren mailako efektuak murriztu dituzte, eta, aldi berean, dosifikazio-erraztasunak ekarri dituzte. 1996. urteko gaixoak, adibidez, lau ordurik behin pilula ugari hartu behar zituen, 2020. urteko gaixoak, aldiz, egunero konprimatu bakarra hartzen du. Etorkizunean esparru honetan ere hobekuntza gehiago espero dira. 1.1. GIBaren eta hiesaren ezaugarriak GIBa Lentivirus generoko erretrobirus ez-onkogenikoa da, eta HIESaren eragilea gizakiengan. Eragile infekzioso hau odolaren, bagina-fluxuaren, semenaren eta ama-esnearen bidez transmititzen da; hots, odol-produktuak (hemoderibatuak), sexu-harremanak eta droga injektagarrien kontsumitzaileen arteko materialen erabilera partekatua (orratzak, xiringak…) bitarteko direla, eta bertikalki zuzenean amarengandik haurrarengana, haurdunaldian, erditzean eta edoskitzaroan zehar [2]. 1.1.1. Jatorria GIBaren mota desberdinak berrogei espezie baino gehiagok osaturiko birus talde batetik datoz, orokorki tximinoen immunoeskasiaren birusa (Simian immunodeficiency virus, SIV) izenez ezagutzen direnak. SIBek 12.000 urte baino gehiago daramatzate tximinoak infektatzen (gizakiak ez diren primateak). Hirurogeita hamarreko hamarkadako datu epidemiologikoek eta kontserbatutako lagin biologikoek giza espezieetarako agerraldia 1920 inguruan kokatzen dute. Publikatutako lan baten arabera, pandemiaren epizentroa gaur egungo Kongoko Errepublika Demokratikoan kokatuko zen. 50-60ko hamarkadetan, GIBak transmisio-tasa altuena lortu zuen. Hipotesiak infekzio-tasa hau txertaketa-programetan txerto ez-esterilak berrerabiltzearen ondorioz agertu zela dio. Birusa Afrikatik kanpora 1960ko hamarkadaren amaieran hedatu zela pentsatzen da, Afrika eta Haitiren arteko migrazio-fluxuak zirela eta. Ondoren, AEBra ere sartu eta handik mundu osora sakabanatu zen [3]. HIESa 1981. urtean deskribatu zen lehen aldiz, P. Jiroveci-gatiko pneumonien agerraldien ondorioz. Handik gutxira, 1983. urtean, Barré-Si- https://doi.org/10.1387/ekaia.20855 99 GIBaren kontrako tratamendua. Berrikuspen historikoa noussi-ren taldeak GIB-1 isolatu zuen eta, ia aldi berean, Gallo-ren taldeak HIESaren eragile gisa identifikatu zuen. Hasieran izendapen desberdinak eduki zituen arren (HTLV-3, LAV), momentura arte deskribatu gabeko birus berri baten aurrean zeudela ikusterakoan, GIB-1 izendatu zuten. Bi urte beranduago GIB-2 ere identifikatu zen Afrikako mendebaldean [4]. UNAIDSen arabera, 2018. urtean 37,9 milioi pertsona zeuden infektatuta, eta epidemiaren agerpenetik orain arte, GIBak 74,9 milioi pertsona infektatu ditu [5]. 1.1.2. Egitura eta bizi-zikloa GIBa lipido-mintzaz mugatuta dago. Bertan, gp120 eta gp41 glikoproteinek osatutako gainazal proteinak txertaturik dauzka. Mintzaren azpialdean, matrizea kokatzen da eta birusaren genoma (bi RNA kopia) kapside proteinaz osatutako egitura konikoaren barruan aurkitzen da. Birusaren garapenerako beharrezkoak diren entzimak (hots, alderantzizko transkriptasa, proteasa eta integrasa) birusaren barruan bilduta aurkitzen dira (1A irudia). 1. irudia. (A) GIBaren egitura. Birusean dauden proteina eta egitura desberdinak ikus daitezke. (B) Birusaren bizi-zikloa. Iturria: https://aidsinfo.nih.gov/un- derstanding-hiv-aids/glossary/1596/life-cycle-etik aldatua. Itu-zelularen inbasioa zelularen beraren ezagutzearekin batera hasten da, birusaren gainazal proteinaren eta itu-zelularen CD4 hartzailearen eta kohartzaileen arteko ezagumendua eta estekatzea gertatzen denean. Ondo- 100 Ekaia, 2020, 38, 97-116 Víctor Torre, Begoña Ugarte-Uribe, Maier Lorizate, L. Ruth Montes ren, mintzen arteko fusioa eta kapside konikoaren desegitea gertatzen dira. Azkeneko prozesu honetan, itu-zelularen zitoplasmara RNA eta entzima biralak askatzen dira. RNA molekula bakoitzak alderantzizko transkriptasaren bidez DNA molekula berria sintetizatzen du. Honela, integrasaren laguntzaz, birusa zelularen genoman tartekatzeko gai da, sistema immunitariotik babestuta, erreplikatzeko unea heldu arte. Hau gertatzean, DNA birikoa transkriba daiteke zelula ostalariak dituen mekanismoak erabiliz. Horrela, birusa osatzen duten proteinen sintesia abiarazten da. Morfogenesia, hots, birus berrien sorrera, Gag polipeptido biralak mintz plasmatikoko barne-geruzara ainguratzean hasten da. Birusaren gemazioa izan bezain laster, edo aldi berean, proteasa biralak Gag polipeptidoa prozesatzen du, egitura konikodun kapsidea osatzen du eta askatutako birus heldu hau beste zelula berri bat infektatzeko gai izaten da (1B irudia) [6]. 1.1.3. Gaitzaren bilakabidea GIBak eragindako infekzioa bi fase desberdinetan banan daiteke: fase akutua, sintomatikoa edo ez-sintomatikoa izan daitekeena, eta fase kronikoa. Azkeneko fase honek, tratatzen ez bada, HIESaren garapena eragin dezake [2]. Fase akutuan, birusek gongoil edo mukosetan dauden CD4+ T linfozitoak infektatzen dituzte batez ere [7]. Gure gorputzean agente infekziosoren bat sartzean, CD4+ T linfozitoak sistema immunologikoa aktibatzeaz arduratzen dira. Zelula horiek dira, hain zuzen ere, GIBak infektatu eta suntsitu egiten dituenak; horrela, HIESaren garapenari hasiera ematen dio. Hemendik aurrera birusa organo linfatikoetan zehar sakabana daiteke bertako CD4+ T linfozito ia gehienak deuseztatuz eta aldi berean karga birala maximo batera helduz. Fase akutua izan eta gero, egonkortasun-egoera bat gertatzen da; pixkanaka-pixkanaka, modu progresibo batean, CD4 zelulen kopurua jaisten da, eta fase kronikoa hasten da. Fase kronikoan infekzioari aurre egiteko sortutako erantzun immunologikoa ez da nahikoa. Bereziki, birusaren mutazio-tasa altua delako. Horrela, fase kronikoak CD4+ T linfozitoen gainbehera progresiboa du ezaugarri. HIESa 3-7 urte tartean agertu ohi da, CD4+ T linfozitoen maila odolean 200 zelula/µl-tik beherakoa denean. Hemendik aurrera, gaixoak HIESa definitzen duten infekzio eta neoplasiak jasan ditzake, eta tratamendurik gabe, haren biziraupena 1 edo 2 urteko epera mugatuko da. Gaur egun, osasun-zentroek birusa detektatzeko sentsibilitate handiko laborategi-proba desberdinak dituzte [2]. Terapia hasierako fasean hastea oso abantailatsua da. Tratamendua GIBaren hedapena saihesteko tresnarik onenetakoa da; infektibitatea zerora murrizteaz gain, gaixoarentzako epe luzerako pronostiko hobea suposatzen duelako eta HIESaren garapena eragozten duelako. https://doi.org/10.1387/ekaia.20855 101 GIBaren kontrako tratamendua. Berrikuspen historikoa 1.2. Erretrobirus kontrako terapiaren eboluzioa 1.2.1. Hasierako farmakoak: «What the hell drugs» Izendapen hau HIESaren progresioa geldiarazten edo haren sintomen aurka nolabaiteko eraginkortasuna erakusten zuten lehendabiziko farmakoek dute: tricosantina, T peptidoa, B anfotericina, eta albendazola, besteak beste. Substantzia horien ekintza-mekanismoa eta jatorria oso desberdinak ziren. Horietako batzuek HIESaren ondorioak arintzen zituzten, baina horietako asko ez ziren eraginkorrak edo, are gehiago, toxikoak ziren, tricosantina kasu. Haien lorpena «buyers clubs»-ek (erosle klubak, hots, pazienteek sortutako kooperatiben mota bat) koordinatzen zuten. Praktika hau ez zen oso ortodoxoa, baina kontuan hartu behar da garai hartan HIESa homosexualei eta drogazaleei erasaten zien gaitzat hartzen zela. Horregatik, aukera terapeutikoen gabeziarengatik eta administrazioaren erantzun motelaren aurrean, gaixoek, itxaropentsu, praktika honetara jo zuten [8]. Erosle-klub hauek emandako substantziak ez ziren gai gaixotasunaren aurrerapena geldiarazteko. Kasu hoberenetan, osasun-egoera okerrera ez joatea lortzen zuten [9, 10]. 1.2.2. Alderantzizko transkriptasaren inhibitzaile nukleosidikoak (ATIN): erretrobirus-aurkako lehen belaunaldia 1984an Wellcome Research Laborategietan ikerketa-talde bat osatu zen. Lehenengo ikerkuntzek itxaropentsuak ziruditen, eta eraginkorrenak ziren 12 konposatu hautatu zituzten. Haien artean «zidovudina» zegoen, timidinaren analogoa den alderantzizko transkriptasaren inhibitzailea. «Zidovudina»-ren agerpena 1960ko hamarkadan izan zen, minbiziaren aurkako farmakoak bilatzen zituen ikerketa baten ondorio gisa [11]. Konposatu honen eraginkortasuna ikusi zen birus batzuek eragindako leuzemiatik eta linfometatik eratorritako zelulen in vitro kultiboetan. Hala ere, bere toxikotasun altua zela eta, giza entsegu klinikoetatik baztertua izan zen hasiera batean. HIESaren hasierako krisialdiari aurre egiteko, 1980ko hamarkadan, «zidovudina» berriz entsegu klinikoetara igaro zen, eta haietan ikusi zen linfozitoen heriotza geldiarazteko gaitasuna zuen konposatu bakarra zela [12]. «Zidovudina»-ren entsegu klinikoak 1986. urtean bukatu ziren, konposatuaren eraginkortasuna egiaztatuta [13]. Retrovir® izenarekin komertzializatu zen. Hala eta guztiz ere, konposatuaren aurkako erresistentzia berehala garatzen zela eman zuten aditzera. 1991. urtean, «didanosina» eta «lamibudina» konposatuak onartu ziren, eta zenbait kasutan konposatu hauek «zidovudina»-rekin batera ematean pazienteek garatutako erresistentzia geldiarazi ahal zela ikusi zen [14, 15]. 102 Ekaia, 2020, 38, 97-116 Víctor Torre, Begoña Ugarte-Uribe, Maier Lorizate, L. Ruth Montes 1.2.3. Alderantzizko transkriptasaren inhibitzaile ez-nukleosidikoak (ATIEN) ATINen aurkikuntzarekin batera pazienteen itxaropena eta lasaitasuna agertu ziren. Hala ere, pazienteek laster erresistentziak garatu zituzten [16]. Arazo horren arrazoi bat alderantzizko transkriptasaren mutazio-gaitasuna zen [17]. Baina, horrez gain, paziente seropositibo askok ezaugarri komun bat zuten; hots, polimedikatuta zeuden, eta egoera sozioekonomiko prekarioa jasaten zuten. Ondorioz, ez zen lortzen betetze terapeutiko zorrotzaren jarraipena (tratamenduarekiko atxikidura izenez ezagutzen dena). Egoera horretan, itu farmakologiko berriak bilatzeko beharra zegoela antzeman zen, eta, horretarako, GIB proteinen egituren azterketa sakon bat egiten hasi zen. Hau posiblea izan zen paraleloki bi teknika garatzen ari zirelako, gaur egun bioteknologian funtsezkoak direnak: X izpien kristalografia eta proteina birkonbinatuen lorpena eta purifikazioa. Teknologia berri horiei esker, karakterizaziorako beharrezkoa zen adinako GIB proteina kantitatea lortu zen. Honela, 1992. urtean alderantzizko transkriptasaren egituraren ebazpena argitaratu zen (2. irudia) [18]. 2. irudia. alderantzizko transkriptasaren p66-aldeko hiru dimentsioko egitura. Normalean esku baten egiturarekin konpara daiteke. Proteina domeinuak (urdinez, arrosaz eta berdez), gune aktiboa (gorriz) eta entzimaren inhibitzaile bat (horiz) irudikatuta daude. Iturria: de Béthune M, 2010 [16]. Harrezkero, entzimaren gune aktiboari espezifikoki lotzeko gaitasuna zuten farmakoak diseinatzen hasi zen. 1996. urtean «nevirapina» izeneko konposatua onartu zen, monoterapian edo beste ATIN batekin batera era konbinatuan erabiltzeko. https://doi.org/10.1387/ekaia.20855 103 GIBaren kontrako tratamendua. Berrikuspen historikoa Ondoren, beste ATIEN batzuk ere onartu ziren, hala nola «efavirenz», «etravirina», «delavirdina» eta «rilpivirina» [16]. Konposatu hauek ikuspegi terapeutiko berri baten ezarpenarekin batera agertu ziren: erretrobirusen aurkako eraginkortasun handiko terapiarekin, alegia (ingelesez HAART, Highly Active AntiRetroviral Therapy). 1.2.4. Proteasaren inhibitzaileak (PI) Alderantzizko transkriptasaren ikerketarekin batera, mundu osoan zehar proteasarekin ere antzeko ikerketak egiten ari ziren. Ezaguna zen proteina honek GIBaren morfogenesi birikoan funtsezko ekintza zuela, eta horregatik interes handiko itu farmakologiko bihurtu zen [19]. 1989. urtean haren egitura lehen aldiz ebatzi zen [20]. 1996. urterako datu-base bat sortu zen, non eskuragarri zeuden proteasaren inguruko ebazpen guztiak bateratu ziren. Informazio hau erabilita, substratuen analogoak ziren inhibitzaileak diseinatu ahal izan ziren. Hortik «saquinavir», «indinavir» eta «ritonavir», izeneko konposatuak komertzializatu ziren. Azpimarra dezakegu, zalantzarik gabe, lehen PIen merkaturatzeak iraultza terapeutiko bat ekarri zuela [21, 22]. 2. ERRETROBIRUSEN AURKAKO ERAGINKORTASUN HANDIKO TRATAMENDUA: HAART-a 2.1. Hasiera (1995-1998) 1997. urtearen amaierarako, eraginkortasun handiko bost ATIN («zidovudina», «lamivudina», «didanosina», «zalcitabina» eta «estavudina»), bi ATIEN («delavirdina» eta «nevirapina») eta lau PI («in di navir», «nelfinavir», «ritonavir» eta «saquinavir») eskuragarri zeu den [22, 23]. Garai hartan, terapia konbinatuek gaixoen CD4+ T linfozitoen zenbaketen berrezarkuntza aparta lortzen zuten, eta, ondorioz, HIESa ren progresioa geldiarazten zuten [24]. HAARTak, modu egokian hartuta, GIBaren kontrola bermatzen zuela ematen zuen. Infektatutakoen heriotzak jaitsiera aparta izan zuen: ordura arte, GIBa edukitzea zuzenean heriotza zekarren, eta HAARTarekin zeharo aldatu zen ikuspegi hori. Hala ere, pazienteari oso zaila suertatzen zitzaion terapiari era zuzenean jarraitzea: eguneroko tratamendu zorrotza bi edo hiru dositan banatutako 10-30 pilulatan oinarritzen zen, beste patologia kronikoren bat izanez gero horren aurkako botikak kontuan hartu gabe. Beste eragozpen bat terapiaren kostu ekonomiko altua zen. Botika soilek, urteko eta pertsonako, 10.000-12.000 $ balio zuten, osasun-azpiegituren erabilerak eragindako kostuez aparte. 104 Ekaia, 2020, 38, 97-116 Víctor Torre, Begoña Ugarte-Uribe, Maier Lorizate, L. Ruth Montes 2.2. HAARTaren eboluzioa (1998-2007) HAARTaren agerpenetik gaur arte lortu diren hobekuntzak nabarmenak dira. Berrikuntza garrantzitsuenetako bat izan da ATIN berriak sortu direla, lehen konposatuen toxikotasun maila altua murrizteko garatuak. 2005. urterako eskuragarri zeuden ATINak hauek ziren: «tenofovir fumarato», «emtricitabina» eta «abacavir»; ATIENen artean esanguratsuena, «efavirenz» [25, 26]. Gero, profil hobea zuten PI berriak merkaturatu ziren: «atanazavir», «fosamprevenir», «tipranavir»,«darunavir» eta «lopinavir» [27, 28]. 1980ko hamarkadatik jakina da ezen, CD4+ T linfozitoetan sartzeko, GIBa modu sekuentzialean estekatu behar zaiola linfozitoan dauden bi hartzaileei; lehendabizi, CD4 hartzaileari, eta, bigarrenik, CCR5 edo CXCR4 kohartzaileari. Ezagumendu espezifikoa eta estekatze-prozesu hau gertatzean, birusaren mintzaren eta zelula ostalariaren mintzaren arteko fusioa gertatzen da. Lotura hori eta ondorioz birusaren sarrera saihesteko, 2004 eta 2007. urteetan farmako espezifikoak diseinatu ziren: «maraviroc» [29] eta «enfuvirtida» [30], hurrenez hurren. Erreskateko tratamendu gisa erabiltzen dira; hots, erresistentzia anitzeko GIBa duten edo bestelako erretrobirus-aurkako botikekiko intoleranteak diren pazienteen tratamendurako. Bestalde, farmazia-enpresek ez zituzten beren ahaleginak farmako berrien sorkuntzara bakarrik bideratu. Tratamenduaren posologia erraztu eta atxikidura handitzeko asmoarekin, ordura arte garatutako farmako desberdinen konbinazioak garatu zituzten, gaixoek botika bakarra dosi finkotan hartu ahal izateko. Garai horietan aipagarri diren bi botika merkaturatu ziren: Combivir® eta Kaletra® [31, 32]. 2.3. HAARTa gaur egun (2007-2020) Azken urteetan HAARTeko farmako berrien eraginkortasunean hobekuntza nabarmenak lortu baziren ere (3. irudia), aldaketa garrantzitsu bat oraindik etortzear zen: integrasaren inhibitzaileen aurkikuntza, alegia. Integrasa izeneko entzimak alderantziz transkribaturiko DNA birikoaren harizpiak linfozito ostalariaren DNAra txertatzeko gaitasuna ematen dio. 2007. urtean «raltegravir» onartu zen, integrasaren inhibitzaileen familiako lehen farmakoa. Handik gutxira beste bi konposatu garatu ziren: «elvitegravir» eta «dolutegravir» [33]. 2018. urtean «bictegravir» izeneko botika onartu zen [34]. Haien itu farmakologiko berritzaileari esker, integrasaren inhibitzaile hauek oso eraginkorrak suertatu dira, eta hasierako tratamendu gisa erabiltzeaz gain, erreskateko botika bezala ere erabiltzen dira. Alderantzizko transkriptasen inhibitzaileez, PIez, integrasaren inhibitzaileez eta sarrerako inhibitzaileez gain, 2018. urtean, FADak antigorputz baten erabilera baimendu zuen: «Ibalizumab» izenekoa, Trogarzo® izenez https://doi.org/10.1387/ekaia.20855 105 GIBaren kontrako tratamendua. Berrikuspen historikoa merkaturatu zena [35]. Antigorputz horrek birusaren sarrera zelulara inhibitzen du CD4 errezeptorearekin batzean. Zain bidez harturiko antigorputz hori bestelako terapiekin batera ematen da; ez du gaixotasuna sendatzen, baina hobetzen du, bai, biremiaren kontrola, eta, ondorioz, gizabanakoaren biziraupena. Bereziki oso lagungarria da beste terapiekiko nolabaiteko erresistentzia erakutsi duten kasuetan [36]. 3. irudia. (A) Erretrobirus-kontrako tratamenduen eraginkortasunaren eboluzioa denboran zehar, tratamendua hasi ondoren detektaezina den biruskarga erakusten duten gaixoen kopurua ehunekotan neurtuta. 1995. eta 2008. urteen artean hartutako datuak: Lee et al., 2014 [37]. 2008. eta 2013. urteen artean hartutako datuak: Gallien et al., 2018 [38]. 1990. urtetik baino lehenagoko metaanalisirik ez da aurkitu, garai hartan gaixo gehienak ez zutelako bizirik iraun, eskuragai farmako gutxi zeudelako eta ATIN desberdinekiko erresistentzia gurutzatuak azaldu zituztelako. (B) Erretrobirus-aurkako terapiaren eboluzioa birusa lehen aldiz deskribatu zenetik. Gaur egun, kasu batzuetan HAARTa botika bakar batean eman daitezke; hain zuzen ere, pilula bakarreko erregimen izenez ezagutzen dena (ingelesezko STR); Genvoya®, Triumeq® eta Odefsey®, bestak beste [39]. Hala ere, azken urteotan HAARTaren posologian hobekuntza izan arren, gaixoek medikazio-dosi bat edo bi hartu behar dituzte egunero. Hau atxikidura arriskuan jartzen duen faktorea izaten da; izan ere, ezinegona eragiten du paziente batzuengan, beren egoera gogorarazten dielako. Horregatik, alternatibak sortzen ari dira. ATLAS eta FLAIR ikerketen arabera, larruazalpeko askapen progresiboa ahalbidetzen duten integrasaren eta alderantzizko transkriptasaren inhibitzaileak konbinatzen dituen terapiaren eraginkortasuna ez da ahoz administratzen dena baino txikiagoa. Terapia mota horiekin, gaixoek hilero edo hiru hilean behin bakarrik joan beharko lukete osasun-zentroetara dosi berria jasotzera [40, 41]. Horrek aurrera- 106 Ekaia, 2020, 38, 97-116 Víctor Torre, Begoña Ugarte-Uribe, Maier Lorizate, L. Ruth Montes pauso nabaria agertzen du, pazientearen bizi-kalitatean eta osasun-kostuan izan baitezake eragina. 2.4. Erretrobirus-kontrako terapia kutsatze berrien prebentzioan GIBaren aurkako borrokaren giltzarria infekzio berrien prebentzioan datza. Prebentzio hau hezkuntzan eta azpiegituretan oinarritu behar da. Baina zenbait baliabide aurki daiteke, are maila farmakoterapeutikoan ere. HAARTak prebentzioan duen eraginkortasunaren ebidentzia indartsuena PARTNER izeneko ikerketan jasotzen da, orain arte egindako azterketa handiena [42]. Ikerketa horren helburua egoera serologiko desberdineko bikoteetan infekzio-arriskua neurtzea zen. Horretarako, beharrezkoa da bikotekide bat GIB-eramailea izatea, eta bestea ez. Bikote horiek heterosexualak izan zitezkeen, edo gizonezkoek osatutako bikote homosexualak; baina eramaileak birus-karga detektaezina azaldu behar zuen. Ikerketarako bikote-laginak 2010. eta 2014. urteen artean bildu ziren. Preserbatibo gabeko sexu-harremanak zituzten 1166 bikote lortu ziren. Emaitzak 2016. urtean argitaratu ziren, sekulako ondorioak agertuz: ikerturiko kasu guztietan ez zen inongo transmisiorik dokumentatu. Ikerketa horri jarraituta, 2018. urtean PARTNER-2 izeneko ikerketa argitaratu zen, non gizonezko homosexualak bakarrik aztertu ziren, eta emaitza bera ikusi zen [43, 44]. HAARTa ere eraginkorra da transmisio bertikala deritzon kasuetan, zeinetan ama batek GIBa bere seme-alabei transmiti baitiezaieke hiru moduren bidez: plazentatik zehar (jaio aurretikoa), erditze-prozesuan eta edoskitzean. Gaur egun, HAART tratamenduak birusaren detektaezintasuna lortzen du haurdun dauden emakumeengan. Hori dela eta, infekzioa saihesteko modu optimotzat hartzen da, onura-arrisku balantze egokiak erakusten dituelako [45]. Halaber, zesarea praktika daiteke 36. astean GIBaren kopia kopurua detektagarria denean; bestela, erditze baginala saiatzea gomendatzen da. GIBaz kutsatzeko arrisku handiko pertsonek, GIBaren transmisioa saihesteko, esposizio aurreko profilaxia (EAP) eskura dute. Pertsona horiek, besteak beste, egoera serologiko desberdineko bikoteak, GIBaren gune endemikoetako biztanleak, sexu bidezko arrisku-praktikak egiten dituzten pertsonak (bikote asko dutenak, «chemsex»-a gizonezkoen artean…), droga injektagarria hartzen duten drogazaleak eta sexu-langileak dira [46, 47]. Estrategia hau ikertu duten ikerlan klinikoen arabera (Partner 1 eta 2, TDF2, iPrEx, PROUD, IPERGAY…), erretrobirus-aurkako terapien eraginkortasuna, tratamendua ondo eginez gero, oso altua dela ikusi da: infekzio-kasu berriak gutxitu dira, eta osasun-kostuak epe luzera murriztu [48-53]. Gaur egun, EAPa Truvada® hartzean datza, posologia ezberdinetan. Farmako hori, osasun publikoan, errezetarekin bakarrik lor daiteke, hau da, espezialistak preskribatuta. Interneten, aldiz, modu erraz eta https://doi.org/10.1387/ekaia.20855 107 GIBaren kontrako tratamendua. Berrikuspen historikoa «merkean» lortu ohi dute, lehenago aipatutako «buyer’s club» modernoen bidez. EAP estrategia bat planteatzen denean, guztiz beharrezkoa da beste neurri batzuk ere aplikatzea; batez ere, farmakoaren toxikotasuna eta gainontzeko sexu-transmisioko gaixotasunak kontrolatzeko. Esposizioaren osteko profilaxia (EOP): Infekzio-arrisku handiko egoera baten ondoren, berriz, EOPa gomenda daiteke infekzio-arriskua gutxitzeko. Terapia hirukoitza erabiltzen da: normalean, bi ATIN eta integrasaren inhibitzaile bat. Tratamendua eraginkorra izateko, esposiziotik 72 ordu tartean hasi eta 28 egunean mantendu behar da. EOPen eraginkortasuna hartze zorrotzaren mende dago. [54,55] 3. GIB-aren TERAPEUTIKAREN ETORKIZUNA Jakintza-arlo batek hartuko dituen norabideak aurreikustea zaila da. Nolanahi ere, gaur egungo ezagutzetan oinarrituta aurreikus dezakegu GIBaren zein ikerketa-lerrok garatuko duten etorkizunean tratamenduen garapenerako informazio interesgarria. Erretrobirus-kontrako farmakoen familia berriei dagokienez, gaur egun adituen arreta erakartzen ari den prozesua proteina birikoen heltze-pausoetan datza. Prozesu hori xehetasun gehiagorekin jakiteak birusaren garapen normala eragotz dezaketen molekulak diseinatzea ahalbidetu dezake [56]. Txertoei dagokienez, GIBaren aurkako txertoak garatzea nahiko zaila da birusaren mutazio-tasak sortzen dituen birus populazio desberdin anitzengatik. Duela gutxi, zenbait ikerketa-taldek erabat neutralizatzaileak eta sintetikoki garatuak diren bi antigorputzen eraginkortasuna frogatu dute boluntario seropositiboetan. Emaitzak itxaropentsuak izan dira, karga birikoaren murrizketa lortu baita antigorputz horien aurkako birus erresistenterik agertu gabe [57-59]. Eraginkortasun handiko terapiak luzaroan mantendu dituzten pertsonei terapia kendutakoan, denbora tarte txikian birus-karga berriro agertzen da [60]. Honen arrazoia latenteki dauden zelula-populazioak dira. Horiek gorputz osoan zehar sakabanatuta daude, «birus erreserborioak» osatzen [61]. Komunitate zientifikoak zelula latenteak, eta hortaz sistema immunearekiko ikusezinak, berpiztu nahian dihardu. Zelula latenteak berpiztuz gero, sistema immunea horretaz ohartu, eta zelula hauek suntsituko lituzke [62]. Are gaur egun eskuragarri ditugun terapia eraginkorrenek ere ezin dute desagerrarazi jadanik txertaturik dagoen birus-genoma. Biologia molekularreko CRISPR/cas teknika berriak gaixotasunaren tratamendua iraul lezake. 108 Ekaia, 2020, 38, 97-116 Víctor Torre, Begoña Ugarte-Uribe, Maier Lorizate, L. Ruth Montes Berriki frogatu da animalia-eredu batean zelula ostalari batean txertatutako DNA birala kentzeko erabil daitekeela. Gizakiengan haren aplikagarritasuna lortzeko, ziur asko, zenbait ikerketa-hamarkada behar izango dira, baina gaixotasunaren aurkako behin betiko sendabidearen giltza izan liteke [63]. Sendaketaren bidean, ikertalde-kontsortzio internazional batek «Berlineko pazientean» lortutakoa eredu gisa harturik, IciStem programa sortu dute, bestelako gizabanakoekin frogatzen ari dena. Berlineko pazientea deritzonak, GIBaz kutsatua izateaz gain, gaixotasun mieloproliferatibo bat zuen. Gaixotasun hori sendatu nahian, hezur-muineko transplantea egin zioten. Muin-emaileak berezitasun bat aurkezten zuen: haren T zeluletako CCR5 proteina kohartzailean mutazio bat, 32bpko delezio bat (CCR5 D32), hain zuzen ere. GIB batzuk, zelulak infektatzeko CD4 hartzailera lotzeaz gain, CCR5 kohartzaileari ere estekatu behar zaizkio: birusak ezin ditu CCR5 delta 32 mutazioa duten hartzaile hauek erabili; hortaz, ezin du zelula infektatu [64]. Berlineko pazienteak, minbizitik sendatzeaz gain, 2007an birusaren aurkako terapia hartzeari utzi zion, eta ez zaio birus berrien agerpenik detektatu. Gaur egun sendatutzat jotzen den kasu bakarra da. Zorionez, duela hilabete batzuk, IciStem programan sartuta dauden pertsonen artean, muin-transplantearen bidez eta Berlineko pazienteari egindakoa errepikatuz, Londreseko eta Dusseldorfeko pazienteen kasuak argitaratu dira. Kasu horietan, bi urtez eta urtebetez daramate terapia, birusaren agerpenik gabe [65, 66]. Ikerketa horiek ate bat ireki dute; izan ere, oraindik goiz den arren, GIBtik sendatutzat har daitezkeen munduko kasu bakarrak dira. Terapeutikak beste alorrak ere jorratu behar ditu. GIB-eramaileak diren pazienteen biziraupena handiagotzearekin batera, adinarekin erlazionaturiko patologiak ere azaltzen dira, hala nola gibel-, giltzurrun- eta hezur-arazoak eta gaitz kardiobaskularrak, neoplasikoak eta neurologikoak. Patologia horiek gaixo seropositiboengan nabarmentzen dira erreserborioetan dauden birusek adinezko pertsonengan (beste patologiak pairatzen dituztenetan) hanturazko egoerak sortzen dituztelako. Datozen hamarkadetan fenomeno hau hobe ulertzea espero dugu, eta horri esker pazienteen zahartzaroan terapeutika egokia garatzea. 4. ONDORIOAK Zalantzarik gabe, pandemia honen etorkizunari buruz optimista izateko arrazoiak baditugu. Atzera begiratu baino ez dugu egin behar. Duela hiru hamarkada gabe, GIBa ez zen ezagutzen. Egun, erretrobirus-kontrako terapiak lortu duen sofistikazio maila erabateko arrakasta da, behin heriotza eragiten zuen eritasun bat gaixo kroniko bihurtu duena. Gaixoek beren bizitzarekin normaltasunez jarraitzeko aukera dute, eta garapen-bidean dauden herrialde batzuetan ere, zenbait tratamendu jasotzen hasi da [67].
