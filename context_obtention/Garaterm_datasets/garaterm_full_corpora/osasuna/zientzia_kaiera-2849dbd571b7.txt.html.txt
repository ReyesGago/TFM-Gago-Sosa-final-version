Basilio Sierra: “Ikasketa Automatikoak minbizia diagnostikatzeko eta tratatzeko ereduak sor ditzake” #Zientzialari (152) Adimen artifizialak estatistikak ematen dituen datuak aztertuz, zientziaren hainbat arlotan aplika daitezkeen paradigmak eskaintzen ditu. Robotikaren arloan, robot sozialen ikerketak aipatzekoak dira, izan ere, haien prosodia, autonomia, harremanetarako gaitasunak eta naturaltasunaren azterketak, Ikasketa Automatikoaren barnean kokatzen dira. Ikasketa Automatikoak arlo jakin bateko datuak ikertu eta portaera eredu bat eratzeko aukera ematen du, hau da, sailkatzaile bat sortzen du hurrengo urratsetarako oinarritzat hartuko dena. Automobil autogidatuek eta minbizia diagnostikatzeko probek, besteak beste, Ikasketa Automatikoen teknikak erabiltzen dituzte. Bestalde, ingurumenari dagokionez, eraginkortasun energetikoa bultzatzeko ahaleginak egiten dituzte industrietan eta hirietan kontsumo maila hoberena lortzeko. Basilio Sierra, UPV/EHUko Informatika Fakultateko Katedraduna eta RSAIT taldeko buruarekin elkartu gara, Ikasketa Automatikoak eta adimen artifizialak eskaintzen dituen aukerei buruzko xehetasunak ezagutzeko. “Zientzialari” izeneko atal honen bitartez zientziaren oinarrizko kontzeptuak azaldu nahi ditugu euskal ikertzaileen laguntzarekin.
