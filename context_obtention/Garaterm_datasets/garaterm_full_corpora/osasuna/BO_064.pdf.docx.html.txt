Teknika inbasiboen ondoriozko minaren kontrola Neonatologiako Unitatean: metodo ez farmakologikoen eraginkortasuna. Teknika inbasiboen ondoriozko minaren kontrola Neonatologiako Unitatean: metodo ez farmakologikoen eraginkortasuna. ESKER ONAK Nire familiari, haien harrotasuna beti erakusteagatik. Yolandari, etengabeko eta ezinbesteko laguntzagatik Lagunei, momentuengatik, beti, beti, beti nigan sinesteagatik, nik egin ez dudanean. Enekori, zu izateagatik, zuk ni egiteagatik. SARRERA Esparru kontzeptuala eta justifikazioa: mina esperientzia sentsorial eta emozional desatsegina da, kalte tisular potentzial edo erreal batek sortua. Jaioberria mina komunikatzeko gai ez denez, esperientzia guztiz subjektiboa bilakatzen da, eta kontuan hartzekoa da umeen min unbrala helduena baino baxuagoa dela. Horregatik, epe laburrera eta luzera ondorio kaltegarriak sortzeko arrisku handiagoa dute. Neonatologiako Unitateetan ospitaleratutako jaioberriek, teknika inbasibo eta mingarri ugari jasotzen dituzte, haien min iturri nagusia iatrogenikoa izanik. Haien maneiurako, metodo farmakologikoak eta ez farmakologikoak erabili daitezke. Horregatik, erizainen zeregina, jaioberrien mina murrizteko estrategia eta neurri farmakologiko zein ez farmakologikoak aplikatzea da, osasun langileen eta jaioberriaren gurasoen artean landutakoak. Helburua: Neonatologiako Unitatean ospitaleratutako jaioberrietan teknika inbaditzaileen ondorioz sortutako mina murrizteko metodo ez farmakologikoen eraginkortasuna aztertu. Metodologia: literaturaren azterketa kritikoa egiteko, hainbat datu beseetan egin da bilaketa: hala nola, PubMed (Medline), Cuiden, CINAHL eta Up to Date. Horrez gain, ebidentzian oinarritutako erakunde batean bilatu egin da, Cochrane Liburutegian hain zuzen. Azkenik, eskuzko bilaketa ere egin da American Academy of Pediatrics eta Science Direct aldizkari elektronikoetan. Gradu Amaierako Lan hau idazteko, azkenean, 18 artikulu erabili dira; horietatik, 15 artikulu entsegu klinikoak izan dira, 2 errebisio sistematiko eta meta analisi bat. Emaitzak: Lan honetan, metodo ez farmakologikoak sailkatu egin dira (soluzio edulkoratuen erabilera, sukzio ez nutritiboa, edoskitze naturala, Kanguru Ama Metodoa eta flexio erraztua). Soluzio edulkoratuak, orain arte, metodorik ikertuena izan da, eta ondorioztatu egin da, minaren maneiuan eraginkorra dela, bai solik eta bai sukzio ez nutritiboarekin konbinatuz, azken honen eraginkortasuna areagotzeko. Sukzio ez nuritiboaren eraginkortasuna ere, ama esneak areagotzen duela baieztatu dute zenbait ikerketek. Aldiz, Kanguru Ama Metodoaren eta flexio erraztuaren eraginkortasuna ez dago guztiz argi. Izan ere, ikerketek orokorrean iradoki egin dute, zenbait metodo ez farmakologiko elkarrekin konbinatuz efektu analgesiko onena lortzen dela. Ondorioak: Neonatologiako Unitatean ospitaleratuta dauden jaioberrien minaren maneiua talde multidisziplinar osoaren zeregina da, are gehiago jakinda, estimulu mingarri gehienek jatorri iatrogenikoa dutela. Horrela, ikerketa gehienek, metodo ez farmakologikoen konbinazioa hobesten dute jaioberriaren minaren maneiurako, prozedura errepikatuetan, batez ere. Hala ere, oraindik gaia ikertuagoa izan beharko litzatekeela kontuan izanda, garrantzitsua da ikerketa horietan balio etikoak mantentzea. Hitz gakoak: Neonatologiako Unitatea, jaioberria, mina, metodo ez farmakologikoa. ESPARRU KONTZEPTUALA ETA JUSTIFIKAZIOA 90ko hamarkadaren amaieran, komunitate medikoak jaioberriek mina sentitu zezaketela onartu zuen lehenengo aldiz. Jaiotzaren aurretik, nerbio sistema guztiz garatuta ez zegoela pentsatzen zen, baita haurrak estimulu mingarria gogoratzeko gai ez zirela ere. Gaur egun aldiz, jakina da umetoki barneko hogeigarren astean, mina garraiatzen duten egitura anatomiko, fisiologiko eta neurokimikoak guztiz garatuta daudela. Hau da, umetoki barneko zazpigarren hilabetetik, fetua gai da mina sentitzeko. Mina esperientzia sentsorial eta emozional desatsegina da, kalte tisular potentzial edo erreal baten ondorioz sortua eta jasaten duen norbanakoak deskribatua. Jaioberriak mina komunikatzeko gai ez direnez, minaren esperientzia guztiz subjektiboa bilakatzen da, eta atal emozional baten adierazpena dakar. Azken urteetan, mina bosgarren bizi konstantetzat hartzen hasi da. Jaioberriaren erantzun fisiologikoek (bihotz maiztasuna, arnas maiztasuna, tentsio arteriala, oxigeno saturazioa, ahur-izerditzea eta tonu bagala), jaioberriaren erantzun konduktualaz gain (negarra, aktibitate motorra edo minaren aurpegi-adierazpena) minaren agerpenaz ohartarazten dute. Mina baloratzeko metodoak estandarizatuak izan ez diren arren, eskalen erabilera da metodorik objektiboena. Izan ere, minaren ebaluazioa ezinbesteko teknika da, ospitaleratutako jaioberrien minaren maneiu egokirako. Gaur egun, Neonatologiako Unitateetan gehien erabilitako eskala COMFORT eskala da, min akutu eta kronikoetan erabili daitekeelako. Eskala honek 8 item baloratzen ditu, 1 eta 5 arteko puntuazioarekin, jaioberria 2 minutuz behatu ondoren: zaintza, agitazioa, arnas-erantzuna edo negarra, mugimendu fisikoa, tentsio arteriala, bihotz maiztasuna, muskulu-tonua eta aurpegiko tentsioa. Item hauetatik lortutako puntuazioa 17 baino altuagoa bada, orduan analgesiaren doikuntza beharrezkoa izango da. Orokorrean, mina 4-6 ordutan behin neurtzea komeni da, baita prozedura bat gauzatu baino lehen. COMFORT eskalaz gain, PIPP (Premature Infant Pain Profile) eskala nahiko erabilia izan da jaioberriaren mina ebaluatzeko. PIPP eskalak, 7 aldagai ditu. Horietatik 3, jaioberriaren jarreran oinarritzen dira, bekain tontorrean, begien estutzean eta zimur nasolabialean hain zuzen. Horrez gain, 2 konstante fisiologiko hartzen dira kontuan: bihotz maiztasuna eta oxigeno saturazioa. Eta azkenik, 2 aldagai kontestual: gestazio adina (GA) eta jarrera egoera. Aldagai bakoitza 4 zenbakiekin puntuatu daiteke. Horrela, puntuazio altuena 21 izango litzateke jaioberri goiztiarretan (GA < 28 aste) eta 18 “a termino” jaiotako jaioberrietan. (1. Eranskina) Horrez gain, honako eskala hauek ere aurkitu ditzakegu: Neonatal pain, agitation y sedation (N-PASS), Crying requires oxygen saturation, incresed vital signs, expression, sleeplessness (CRIES), Neonatal Infant Pain Scale (NIPS). Munduko jaioberri guztietatik %9 Neonatologiako Zainketa Intentsiboetako Unitate batean ospitaleratuak izaten dira, eta 14-16 prozedura mingarri jasaten dituzte egunean, gehienak mina kontrolatzeko neurririk gabe. Txilen egindako ikerketa batean (2010. urtean), erizaintza prozeduraren bat jasotzean jaioberrien %40,2ak min moderatua sentitzen zuela adierazi zen, eta %15,2ak aldiz min bizia. Aipatzekoa da ere, jaioberrien min unbrala helduena baino %30-50 baxuagoa. Horrez gain, hainbat ikerketen arabera, %35ak baino gutxiago jasotzen du analgesia prozedura baten aurretik, eta %40ak ez du tratamendurik jasotzen. Ikusi da estimulu mingarri hauen luzaroko esposizio errepikatuak, ondorio kaltegarriak izan ditzakeela haurraren fisiologian, jokaeran, kognizioan eta garapen neurologikoan. Guedj R eta besteek egindako ikerketan ikusi zen, jaioberrien min maila aldatu egiten zela egunetik gauera, metodo analgesikoen erabilera gauean zehar murriztuz, eta hau giza faktoreekin erlazionatzen da guztiz. Gaur egun, gai honen inguruko ikerketak areagotu egin dira eta baiezatatu egin da min moderatuak desoreka klinikoa sortu dezakeela; hala nola, bihotz eta arnas maiztasunean aldaketak, oxigeno saturazioaren, garun barneko presio eta tentsio arterialaren desoreka, baita zenbait konplikazio ere, adibidez odoljario intrabentrikularra. Ikerketa hauek, ebidentziatu dute kortisolaren jariaketa areagotu egiten dela min eta estresaren ondorioz, baita katekolaminen eta glukagoiaren jariaketa ere, jaioberriaren egoera klinikoaren okerragotzea ekar dezaketena. Gainera, zenbait ikerketek iradoki egin dute bizitzako lehen egunetan pairatutako minak, gehiegiko erantzuna sor dezakeela etorkizunean estimulu mingarrien aurrean. Mina kronifikatu egiten bada, sistema inmunologikoaren depresioa eragin dezake, infekzio arriskua areagotuz. Grunau R eta besteek egindako ikerketan, ebidentziatu egin zen Neonatologiako Unitatean ospitaleratutako jaioberriak, 8 eta 18 hilabeteekin garapen mental eta psikomotrizitatean alterazioak zituztela, eta hau prozedura inbaditzaileekin, arnasketa mekanikoaren iraupenarekin eta morfinaren erabileraren iraupenarekin erlazionatu zen. Epe luzean, min maila handiak interakzio sozialeko arazoekin lotuak izan dira, hala nola garapenaren nahasmendu orokorra edo espektro autistarekin, baita arreta-defizita eta hiperaktibitatearen nahasmenduarekin (AGHA), depresioarekin eta antsietatearekin. Horrela, Neonatologiako Unitate Asistentziala, osasun langileen erakundea da, ospitalean kokatua eta neonatal adian asistentzia multidisziplinarra eskaintzen duena: a termino jaio diren haurren lehenengo 28 egunetan, hain zuzen, eta jaioberri goiztiarretan, 46 asteak betetzen dituzten arte, gestazio adina kontuan harturik. Horrela, Neonatologiako Unitateetan honako prozesuak aurkitu daitezke: jaioberriarekiko asistentzia ospitaleratuak izan behar direnean, asistentzia Zainketa Intentsiboetan, Zainketa Bereziak edo Epe Motzeko Egonaldian ospitaleratutako jaioberriei, eta etxeko ospitalizazioa behar dutenei. Romero et all. aurkeztutako lanaren arabera, hainbat artikuluetan ikusi da, Neonatologiako Unitateetan ospitaleratutako jaioberrien min iturri nagusia iatrogenikoa dela, prozedura diagnostiko eta terapeutikoen ondorioz. Prozedura horien artean honako hauek aurkitu daitezke: zain-puntzioa, orpo-puntzioa eta puntzio lunbarra. Horrez gain, zainbide periferiko edo zentralak daude, intubazio endotrakeal eta aspirazio bronkial edo trakealaz gain. Gainera, gernu zundaketa eta zundaketa nasogastrikoa ere aipatzekoak dira, Neonatologiako Unitatean aurrera eramaten frogen artean. Kontuan hartu behar da, jaioberri goiztiarra neurologikoki guztiz garatuta ez dagoela, eta horregatik Neonatologiako Unitaterako baldintzetara (argi disdiratsua, zarata, prozedura mingarriak) egokitzeko zailtasunak adierazten ditu. Honen ondorioz, jaioberriak, estres eta min maila handiak pairatzen ditu. Izan ere, Neonatologiako Unitateak, ingurune estresagarriak dira, eta jaioberri goiztiarrak eta gaixo dauden jaioberriak bizi eta garatu egiten dira eremu estresagarri horretan. Estresa, pertzibitutako mehatxu edo mehatxu erreal baten aurrean agertzen den erantzuna da, organismoaren eta haren ingurunearen artean desoreka sortzen duena. Horrela, mina beti esperientzia estresagarria izango da; estresa aldiz, ez du zertan mingarria izan behar, Neonatologiako Unitateetan ospitaleratuak izaten diren jaioberriak, mina maneiatzeko asaldurak izaten dituzten arren. Zenbait ikerketek adierazi egin dute minaren maneiuan eragiten duten faktoreak unitatearen tamaina, asistentzia maila eta diagnostikoaren jatorria direla, batik bat. Horregatik, osasun taldeak estimulu mingarriak murrizteko estrategien inguruan hausnartu beharko luke. Orokorrean, Neonatologiako Unitateetan erabilitako farmakoak analgesikoak izan ohi dira, sedoanalgesikoak izan beharrean. Jaioberriaren minaren maneiuan farmakoren bat hautatu behar denean benetan beharrezkoa den hausnartu behar da, eta baiezkoa izanez gero, farmakorik eraginkor eta seguruena hautatu behar da. Farmakoaren administrazioan aho bidea izan beharko litzateke nagusiena, naturala izateagatik. Hala ere, ez da erraza jaioberriak soluzio oralaren dosi osoa hartzea, horregatik gehien erabilitako bidea zain barnekoa izan ohi da, bide topikoaz gain. Horrela, minaren maneiurako gehien erabilitako metodo farmakologikoak anestesia topikoak dira, zenbait prozeduretan guztiz eraginkorrak izan ez arren, hala nola, orpo ziztadan. Opioideak, aldiz, min moderatu eta akutuan bakarrik erabili ohi dira, haien bigarren mailako efektuak kontuan hartuta. Izan ere, ebidentziatu izan da garapenean eragin negatiboa izan dezaketela, arnas-depresio edo garun zelulen heriotza sortuz, jaioberri goiztiarretan batez ere. Gaur egun, badago interbentzio farmakologikoek jaioberrietan eragingo dituzten ondorio kaltegarriekin erlazionatutako kezka, horregatik, gero eta gehiago bilatzen dira minaren kontrolerako alternatiba eraginkorrak. Teknika ez farmakologikoa, sentsazio mingarria eta minaren pertzepzioa murrizteko asmoz, mina pairatzen duen jaioberri batean erabiltzen den estrategia da. Orain arte, Pölkki eta gainontzekoek egindako ikerketaren arabera, hainbat artikuluk adierazi izan dute zenbait teknika ez farmakologikoek eragin positiboa dutela jaioberriaren mina murriztu edo desagerrarazteko. Gainera, haien aplikazioa koste baxukoa da eta errazak dira aplikatzen. Metodo ez farmakologiko horien artean honako hauek daude: sukzio ez nutritiboa, soluzio edulkoratuen administrazioa, jaioberriaren tolesdura fazilizatua, azalez azal metodoa eta edoskitze naturala. Ikusi izan da, sukzioak (nutritiboak edo ez nutritiboak), beste hainbat elementuekin konbinatuz, hala nola sakarosa edo ama esne, areagotu egiten duela eragin analgesikoa. Sakarosaren administrazioa, metodo ez farmakologikorik ikertuena izan da jaioberrien minaren maneiurako. Hau, aho bidez (xiringa edo sukzio bidez) edo zunda nasogastriko bidez administratua izan daiteke. Ikusi da, karbohidratoek ondorio lasaigarriak dituztela jaioberrietan, opiazeo endogenoen jariaketa estimulatzen dutelako. Haren eraginkortasuna ere, intsulina plasmatikoaren areagotzearekin lotu daiteke, ondorio analgesikoak baititu. Cochraneren azkeneko errebisioak gomendatzen duen gutxieneko bolumen eraginkorra, 0,012g-0,12g (hau da, 0,05-0,5 ml sakarosa %24ean) da, jaioberriaren pisua kontuan hartuta. Hau prozedura mingarria baino 2-3 minutu lehenago administratu daiteke. Jaioberriaren tolesdura fazilizatuan, profesionalek edo gurasoek haurraren burua eta beheko gorputz adarrak heltzean datza, horrela, haurrak flexio postura hartu egiten du, umetoki barneko inguruan bezala. Teknika hau, beste hainbat teknika konbinatuz erabili daiteke, izan ere, teknika honek erraztu egiten du kanguru edo azalez azal metodoa, eta ondorioz, efektu analgesikoa. Edoskitze naturalak ere, ondorio analgesikoak ditu jaioberriarentzat prozedura mingarri eta akutuetan; haurraren diskonforta murriztu egiten duelako, amaren azalarekin kontaktuan egotean eta konfort ingurunea sortzean. Ikusi da jaioberri goiztiarren sukzio ahalmena areagotu egiten dela ama esnearekin estimulatzean, botilako esnearekin egitean baino, analgesia-ahalmena ere areagotuz. Edoskitze naturala ez da metodo analgesikotzat hartzen ondorio lasaigarriengatik bakarrik, orokorrean dakarren aspektu guztiengatik baizik. Izan ere, amarekiko azalez azal kontaktuak, jaioberriaren eta amaren lotura estutzen du, jaioberriak amaren usaina identifikatu dezake, baita ukipena ere, ezaguna dakion guztia batik bat. Honek, erraztu egiten du edoskitze naturalarekiko heltzea, eta ondorioz, efektu analgesikoa ere. Era honetan, jaioberriaren gurasoek ere, teknika ez farmakologiko hauetan parte hartu dezakete, izan ere askotan Unitate hauetan ospitaleratutako jaioberrien gurasoek ez dute haien zeregina aurkitzen eta ezin dute haien seme-alaba babestu eremu medikalizatu horretan. Gainera, ikerketek baieztatu omen dute gurasoen esku hartzeak, ondorio positiboak dituela jaioberrian eta gurasoengan. Horregatik ezinbestekoa da, gurasoek jaioberriaren zaintzan rol aktiboa garatzea, eta Neonatologiako Zainketa Intentsiboeako Unitateen helburu nagusia, familian oinarritutako zainketak izan ohi dira. Jaioberrien zainketak aktiboak, egokiak eta jarraituak izan beharko lirateke. Ez lukete gehiegizko eta denboraz kanpoko prozedura toxikorik jaso behar, eta erizainek horretan jardun beharko lukete, izan ere, jaioberriaren minaren maneiua jasotzen dituen zainketen isla da. American Academy of Pediatrics-ek 2016 urtean adierazi zuenaren arabera, jaioberrien mina prebenitu eta maneiatzea, osasun langileen helburu nagusia izan beharko litzateke, eguneko 24 ordutan zehar analgesia metodoak etengabe mantenduz eta gurasoak gai honetan hezituz. Horregatik erizainen zeregina da, jaioberrien mina murrizteko estrategia eta neurri farmakologiko zein ez farmakologikoak aplikatzea, osasun langileen eta jaioberriaren gurasoen artean landutakoak. Azkenik, errebisio bibliografiko honek abantailak izan ditzake gure osasun sistemarako. Izan ere, lehen aipatu den moduan metodo ez farmakologikoak erabiltzen errazak dira, jaioberrien gurasoak barneratu daitezke haien haurren zaintzan, eta gainera, gehienak sendagaiak baino merkeagoak dira, batzuk dohainik ere bai, eta honek ekonomian hobekuntzak ekar ditzake. HELBURUA Neonatologiako Unitatean ospitaleratutako jaioberrietan teknika inbaditzaileen ondorioz sortutako mina murrizteko metodo ez farmakologikoen eraginkortasuna aztertu. METODOLOGIA Testu mota Gradu Amaierako Lan honetan, hasiera batean proposatutako helburuari erantzuna emateko literatura zientifikoaren azterketa kritikoko lan bat egin da. Bilaketa estrategia Bilaketa aurrera eramateko, helburuari erantzuteko kontzeptu nagusiak atera dira, hala nola, Neonatologia Unitatea, jaioberria, mina eta interbentzio ez farmakologikoak. Azken honen barnean, metodo ez farmakologiko bakoitza desglosatu eta horren hitz gakoa sartu da, bilaketa emankorragoa izateko ideiarekin. Hauen sinonimoak aztertu dira lengoia naturalean, bai euskaraz eta bai ingelesez eta kontzeptua guztiz finkatzeko lengoaia kontrolatura pasatu dira, deskriptoreak lortuz. Lehenik eta behin, Neonatologia Unitateetan ingresatutako jaioberria definitzeko hainbat hitz gako agertu dira: Intensive Care, Neonatal; infant. Newborn; neonate… Ondoren, teknika inbaitzaileen ondoriozko mina definitzeko Procedural Pain hitz gakoa dago. Hala ere, bilaketa bibliografikoa aurrera joan ahala, ikusi da hitz gako honek, zenbait datu baseetan, Medline-n hain zuzen, emaitzak asko murrizten dituela, horregatik Pain hitz gakoa erabili behar izan da. Azkenik, metodo ez farmakologikoak definitzeko non pharmacological edo non pharmacolgical interventions erabili dira. Kontzeptu hauek, taulan aurkitu daitezke. (2. Eranskina) Ondoren, hitz gakoak konbinatu egin dira boleanoak (AND/OR) erabiliz, bilaketa ekuazioak sortuz. Hauek, datu base ezberdinetan sartu dira bilaketak egiteko. Hala nola, PubMed (Medline), Cuiden, CINAHL eta Up to Date. Horrez gain, ebidentzian oinarritutako erakundeetan bilatu egin zen, RNAO eta Cochrane Liburutegian hain zuzen. Azkenik, eskuzko bilaketa ere egin zen American Academy of Pediatrics (APP) eta Science Direct aldizkari elektronikoetan. Hasierako bilaketa estrategia, aurretik aipatutakoa izan da, baina ikusi zen lortzen ziren artikuluek ez zutela helburuari erantzuteko diseinu egokia, horregatik, beste bilaketa estrategia bat aurrera eraman da: metodo ez farmakologiko bakoitzaren bilaketa banan-banan, metodo ez farmakologikoen eraginkortasuna frogatzen zuten artikuluak lortzeko. Aurrera eramandako bilaketa prozesua 3. eranskinean kusi daiteke. Testuen aukeraketa egiteko, barne eta kanpo irizpide batzuk finkatu dira. Barneratze irizpideak Argitalpen data Lan honetarako baliogarritzat hartu diren testuak 2009 urtetik aurrera argitaleratutakoak izan dira hasieratik, informazioa eguneratuta egon dadin. Hau hasieratik mantendu da, informazioa aurkitzeko arazorik egon ez delako. Lan honetan, ingelesez eta gazteleraz dauden testuak erabili dira, ulertzen ditudan hizkuntzak baitira. Kokalekua Mundu osoko testuak hartu dira kontuan lan hau idazterakoan, gai honetan kulturak ez baitu eraginik. Populazioa Neonatologiako Unitatean ospitaleratutako jaioberriak izatea (horren barnean, jaioberri goiztiarrak edo oso goiztiarrak edo jaiotzean beste arazoren bat duten jaioberriak barne sartzen dira). Argitalpen mota Artikuluek, helburuari erantzuten dioten diseinuak izatea behar dute, hala nola, metaanalisiak, errebisio bibliografiko eta sistematikoak eta artikulu originalak. Kanporatze irizpideak. Argitalpen data 2009 urtea baino lehenago argitaratutako artikuluak. Hizkuntza Ingelesez edo gazteleraz ez dauden artikuluak. Populazioa Neonatologiako Unitate batean ospitaleratutako jaioberriak ez izatea. Interbentzioa Metodo ez farmakologikorik aztertzen ez dituzten artikuluak baztertuak izango dira, lanarekiko bateraezintasuna dela eta. Argitalpen mota Literatura grisa, iritzi artikuluak, tesiak, aktak, konferentziak… Fidagarritasun falta dela eta. Artikuluen aukeraketa Datu base batzuetan, urte limitea aplikatu da, 2009 urtetik 2019 urtera, hala nola, PubMed (Medline), CINAHL eta Cochrane Liburutegian. Ondoren, bilaketa ekuazioa sartzean lortutako emaitza guztiak berrikusi dira. Bilaketa guztiak kontuan hartuta, 636 artikulu lortu dira, horietatik, 32 artikulu errepikatuak. Lehenengo berrikusketan lortutako 604 artikuluetatik, izenburua behatuz helburuarekin bat ez datozen 467 artikulu baztertu egin dira. Guztiek urtearen irizpidea betetzen zuten, filtro bezala jarri zelako. Izan ere, orokorrean ez dut izan informazio faltarik beraz urtearen irizpidea finko mantendu dut lehenengo momentutik. Ondoren, abstract-a irakurri ostean, barneratze irizpideak betetzen dituzten 137 artikulu aukeratu egin dira, eta potentzialki baliogarriak izan daitezkeen testuak zehaztu egin dira, full text-a bilatzeko. Baztertuak izan diren 85 artikuluetatik, gehienek, populazioaren barne irizpidea ez zuten betetzen, Neonatologiako Unitate batean ingresatutako jaioberriak ez izateagatik. Lortutako 52 artikuluen full text-a bilatzeko Google Scholar, Osakidetzako Katalogoa eta My Athens plataforma erabili dira. Ondoren, full text-ean aurkitu ez diren 19 artikuluak ere baztertu egin dira. Eskuzko bilaketan egindako bilaketaren eraginez, bi testu gehitu dira. Behin 35 artikuluak full text ean izanda, hauen irakurketa kritikoa egin da, irakurketa kritikoaren gidoian oinarrituz, helburua eta barne -eta kanpo- irizpideak birpasatuz eta testuaren kalitatea edo/eta fiabilitatea zehaztuz. Pausu honetan, 17 artikulu deuseztatu egin dira, behar beste fiabilitate ez erakusteagatik edo irizpideak ez betetzeagatik. (4. Eranskina). Azkenik, pauso guzti hauek laburtzen dituen fluxu diagrama idatzi egin da, non artikuluen aukeraketa eta baztertzea azaldu egiten den. (5. Eranskina) Lortutako 18 artikuluen laburpen taulak egin dira haien ezaugarriak adieraziz eta emaitzetarako baliogarriak ziren ideiak laburtuz (6. Eranskina). Amaitzeko, emaitzak ordenatzeko, ateratako informazioa multzokatu da eta zuhaitz kategorial batean antolatu da (7. Eranskina). EMAITZAK ETA EZTABAIDA Prozesu luze honen amaieran, 18 artikulu lortu dira, Gradu Amaierako Lanaren emaitzetarako erabiliko direnak. Horietatik, 15 artikulu entsegu klinikoak dira, 2 errebisio sistematiko eta meta analisi bat. Artikuluak Entsegu klinikoak: 15 Errebisio sistematikoak: 2 Metaanlisiak: 1 Artikulu hauetan, populazioa Neonatologiako Unitateetan ospitaleratutako jaioberriak izatea bilatu da, baina, lortutako artikulu gehienak, jaioberri goiztiarren minaren maneiua ikertzen dute. Lortutako artikuluak 12 herrialdeetan zehar egindako ikerketak dira, horietatik 8 Asian. Artikuluetan gehien aztertu den teknika inbasiboa orpo ziztada izan da, gluzemia monitorizatzeko edo odola biltzeko, horren ostean, zain ziztada izan da aztertutako teknikarik ohikoena. Teknika hauen mina baloratzeko, PIPP eskala erabili da gehien bat, NIPS eskalarekin jarraitua. Horrez gain, parametro fisiologiko moduan bihotz maiztasuna eta oxigeno saturazioa izan dira, minarekin aldagarriak baitira. Jaioberriaren minarekiko jarrerak ere aztertu dira, eta negarraldi denbora izan da gehien agertu dena. Gradu Amaierako Lan honetan, minaren maneiurako metodo ez farmakologikoen eraginkortasuna aztertu da, eta metodo ez farmakologiko horiek horrela banatu egin dira; soluzio edulkoratuetan, sukzio ez nutritiboan, edoskitze naturalean, Kanguru Ama Metodoan eta flexio erraztuan, kategoria zuhaitza sortuz. Soluzio edulkoratuak Soluzio edulkoratuen erabilera (sakarosa eta glukosa, gehien bat) metodo ez farmakologiko ikertuena izan da jaioberrien teknika inbasiboen ondoriozko mina murrizteko. Urteetan zehar baieztatu egin da soluzio edulkoratuak negarraldi denbora eta eskalen min balioak murrizten dituztela, tratamendurik gabeko edo tratamendu plazeboa jasotzen duten jaioberriekin konparatuz. Izan ere, 2018an egindako ikerketa batean, sakarosa orala eraginkorra zela ikusi zen plazeboa jaso zuten jaioberri goiztiar eta ez goiztiarrekin konparatuz, bai ziztada momentuan eta errekuperazio momentuan ere. Horrela, NIPS eskalan, plazeboa jaso zuten jaioberrien %31 min moderatua jasan zuen ziztada momentuan, sakarosa orala jaso zuten %19arekin konparatuz. Horrez gain, glukosa oralak opioideekin konparatzean, eraginkortasun altuagoa duela frogatu da, batik bat faringe aspirazioa eta orpo ziztada jaso zuten 28 aste baino gehiagoko jaioberrietan. Izan ere, PIPP eskalaren balio baxuenak glukosa oralarekin lortu ziren, aipatutako bi prozeduretan. Hala ere, NIPS eskalarekin baloratzean, alborakuntzak eman ziren Finlandian aurrera eramandako ikerketa honetan. Alde batetik, faringe aspirazioan ez ziren emaitza esanguratsurik lortu glukosa orala eta plazeboa opiodeekin konparatzean, p=0,642 eta p=0,290 izanik. Bestetik, orpo ziztadan, glukosa orala gainontzeko interbentzioekin konparatuz ez zuen eraginkortasun hoberik erakutsi. Hala eta guztiz ere, aipatzekoa da, PIPP eskalak tratamenduen efektuekiko eta prozeduren intentsitatearekiko sentikortasun handiagoa erakutsi zuela, aldiz, sentikortasun gutxiago erakutsi zuen min maila baxuak identifikatzen. Horregatik gertatu daiteke, teknika berean eskalen inkoherentzia gertatzea. Soluzio edulkoratuen eraginkortasuna prozedura bakar baten aurrean frogatuta egon arren, Gao H eta besteek egindako ikerketa batean, ondorioztatu egin zuten sakarosa orala erabiltzen zuten taldearen eta kontrol taldearen artean ez zela minaren indikadore fisiologikoetan desberdintasun esanguratsurik egon, 3 orpo ziztada jasotzerakoan. Beraz, ez dago guztiz argi errepikatutako prozeduretan soluzio edulkoratuek efektu analgesikoa dutenik. Beraz, esan daiteke lortutako artikuluen arabera, soluzio edulkoratuak plazeboa eta opioideekin konparatuta eraginkorragoa dela. Aldiz, ez da ikusi loturarik errepikatutako prozeduretan mina murrizten duenik. Sukzio ez nutritiboa Asko izan dira soluzio edulkoratuak sukzio ez nutritiboarekin konbinatu dituzten ikerketak, bi metodo hauen eraginkortasuna aztertzeko. Izan ere, bost artikuluetatik bakarrak konparatzen ditu sukzio ez nutritiboa eta sukzio gabeko taldea. Gainontzeko lau artikuluek, konbinazioan aztertzen dute; horietatik batek ama esnearekin, eta gainontzeko hirurek soluzio edulkoratuekin. Sukzio ez nutritiboa sakarosarekin konbinatuz aztertu duten ikerketa guztiek bat egiten dute bi metodo hauen konbinazioa metodo eraginkorra dela jaioberrien minaren maneiurako, bi interbentzioak banaturik baino eraginkorragoa, hain zuzen. Gao H eta besteek egindako ikerketan ondorioztatu daiteke efektu analgesiko hau ez dela soilik behin egindako tekniketan lortzen, baizik eta teknika inbasibo errepikatuetan ere eragina duela. Izan ere, sakarosa oralaren eta sukzio ez nutritiboaren konbinazioak PIPP balio baxuagoak, eta negar egite denbora laburragoak erakutsi ohi dituzte aurrera eramandako zenbait ikerketetan. Hala ere, sukzio ez nutritiboa (soilik) eta sakarosa (soilik) jaso duten jaioberrien artean ez da desberdintasun esanguratsurik aurkitu PIPP eskalaren balioetan. Thakkar P eta besteek egindako ikerketan ere, sakarosa (%30ean) eta sukzio ez nutritiboa konparatzen dira; sakarosak PIPP balio baxuagoa lortu arren orpo ziztadak sortutako minan, emaitzak ez dira esanguratsuak izan, beraz ezin daiteke esan bata bestea baino eraginkorragoa denik. Hainbat ikerketek ondorioztatu egin dute sukzio ez nutritiboak orpo ziztadaren fase guztietan, baita errekuperazio aldian ere, eragin analgesikoak dituela kontrol taldearekin konparatuz. Izan ere, Gao eta besteek egindako ikerketan, kontrol taldearen errekuperazio aldian PIPP balioak hamarreko puntuazioaren inguruan zeuden bitartean, sukzio ez nutritiboko taldean hiruko puntuazioa lortu zen. Honek esan nahi du, sukzio ez nutritiboa jasotzen duten jaioberriek minarekiko errekuperazio hobea dutela eta azkarrago lortzen dutela min hori maneiatzea. Hala ere, sukzio ez nutritiboa sakarosarekin jasotzen duten jaioberrien taldean soilik lortu da minaren erantzun fisiologikoak (bihotz maiztasuna eta oxigeno saturazioa, batik bat) murriztea. Horregatik, sukzio ez nutritiboa jasotzen duten jaioberriek, kontrol taldeko jaioberriek baino min bizia (PIPP > 12) pairatzeko arrisku gutxiago dutela ezin daiteke esan, ez baitira emaitza esanguratsurik aurkitu (Odds Ratio 0.58, p =0.098), eta baliteke honen zergatia honako hau izatea: sukzio ez nutritiboak beste metodo ez farmakologiko baten beharra izatea min moderatu/bizia murrizteko. Izan ere, Taiwanen egindako ikerketa batean, ondorioztatu egin zuten ama esnea gehi sukzioa jaso zuten jaioberriek, kontrol taldean zeuden jaioberriak baina 70,1% arrisku gutxiago zutela min arina pairatzeko eta %95,7 min moderatu/bizia pairatzeko orpo ziztada jasotzerakoan, emaitzak esanguratsuak izanik. Ondorioz, lortutako artikuluen arabera, sukzio ez nutritiboa teknika inbaditzaileen mina murrizteko metodo eraginkorra da jaioberri goiztiar eta a termino-etan, beste metodo ez farmakologiko batekin konbinatuz gero; hala nola, soluzio edulkoratuak edo ama esnea. Aldiz, sukzio ez nutritiboa soilik metodo analgesiko moduan erabiltzerakoan ez da adostasunik lortu. Edoskitze naturala Zenbait ikerketek, ondorioztatu egin dute edoskitze naturala teknika inbasiboek sortutako mina murrizteko metodo segurua, ez inbasiboa, eraginkor eta naturala dela, eta osasun profesionalek ahal den heinean, honen erabilera sustatu beharko lukete. Collados-Gomez L eta besteek egindako ikerketa batean, aurrera pausu bat eman da, eta ondorioztatu egin dute edoskitze naturala gomendagarria dela gehien bat 28 aste baino gehiagoko jaioberrietan. Izan ere, sakarosarekin konparaketa egitean ez dira emaitza esanguratsurik aurkitu (p=0.28), PIPP balioa sakarosa taldean baxuagoa izan arren. Berdina gertatu da Simonse E eta besteek egindako ikerketan, PIPP eta CONFORTNeo eskalen balioa sakarosa oralarekin baxuagoa izan arren, emaitzak ez ziren esanguratsuak izan (p=0.58 eta p=0.092). Aldiz, jaioberri oso goiztiarrak ikertzean (<28 aste), ikusi egin da orpo ziztadaren momentuan PIPP balioa sakarosa oralarekin, edoskitze naturalarekin baino baxuagoa izan zela, emaitzak esanguratsuak izanik. Edoskitze naturalak eskalen balioak murrizten dituen arren, Cochrane-n egindako errebisio batean, aipatu egiten da edoskitze naturalak ez dituela, minaren erantzun fisiologikoak desagerrarazten; Hosti L eta besteek egindako ikerketan hau baieztatu egiten dute, edoskitze naturalak ez baititu orpo ziztadaren minaren erantzun fisiologikoak eta jarrera erantzunak murriztu. Hala ere, aipatzekoa da, ikerketan parte hartzen duten jaioberriak ez zeudela guztiz ohituta edoskitze naturalera, eta ikusi egin da nola edoskitzean jarrera helduagoak eta sukzio luzeagoak egiten zituzten jaioberriek BIIP (Behavioral Indicators of Infant Pain) eskalan balio baxuagoak zituztela, emaitzak esanguratsuak izanik. Horregatik, PIPP eta gainontzeko eskalen balioak murriztu ohi dira jaioberria nagusiagoa den heinean. Laburbilduz, aztertutako ikerketen emaitzetan oinarrituz, eta Cochrane errebisioaren gomendioen arabera, edoskitze naturala eraginkorra da teknika inbaditzaile edo mingarriak jasotzen dituzten 28 aste baino gehiagoko jaioberrietan. Hala ere, ezin da baieztatu edoskitze naturala sakarosa orala baino eraginkorragoa denik. Horregatik, edoskitze egokia zaila denean edo posible ez denean (adibidez 28 aste baino gutxiagoko jaioberrietan), sakarosaren erabilera ere gomendatzen da, haien arteko antzekotasunagatik efektu analgesikoan. Aipatzekoa da ere, Cochrane errebisioko ikerketa guztiek teknika bakarraren ondoriozko mina aztertzen dutela. Beraz, errepikatutako tekniketan edoskitze naturalaren eraginkortasuna frogatzear dago oraindik. Kanguro Ama Metodoa edo azalez azal metodoa Cochranen egindako errebisio batean, azalez azal metodoaren erabilera prozedura inbasibo edo mingarrien ondorioz mina pairatzen duten jaioberrietan gomendatu egiten da, haren egoerak hau ahalbidetzen badu. Azalez azaleko efektu analgesikoa onartu eta frogatu egin da hurrengo teknika inbasiboetan: orpo ziztadan, zain ziztadan eta muskulu barneko injekzioan. Horrela, zenbait ikerketetan ikusi egin da, PIPP eskalaren balioak murriztu egiten direla Kanguru Ama Metodoa jasotzen duten jaioberrietan. Adibidez, Chidambaram AG eta besteek aurrera eramandako ikerketa batean PIPP balioak neurtu zituzten orpo ziztada jaso eta 15 minutuetara. Kontrol taldeak (hau da, metodorik jaso ez zuen taldeak) 5.76ko balioa lortu zuen bataz beste mina neurtzeko erabili zen eskalaren arabera, eta Kanguru Ama Metodoa jaso zuten jaioberriek aldiz 4.3 emaitza hauek esanguratsuak izanik. Neurketa hau errepikatu egin zen 15 minutu geroago. Interbentzio ez farmakologikoa jaso zuten jaioberriek 3.84ko puntuazioa zuten, kontrol taldean aldiz 5.24. Honekin ondorioztatu daiteke, Kanguru Ama Metodoak prozeduraren mina murrizteaz gain, lagundu ere egiten duela minaren osteko errekuperazio aldian. Metodo hau minaren maneiuan eraginkorra bada ere, oraindik ez dago guztiz argi denboran gauzatuz, efektu analgesiko hobeak dituenik. Izan ere, Chudhary eta besteek egindako ikerketan, interbentzioa jaso zuten jaioberriek, kontrol taldekoek baino PIPP baxuagoa lortu zuten. Hala ere, ez zen desberdintasun esanguratsurik ikusi metodo hau 24 orduz edo 7 egunez jaso zuten jaioberrien artean. Kanguru Ama Metodoaren efektuak, minaren erantzun fisiologikoekiko iritzi ugari sortu dituen gaia da. Izan ere, Chidambaram AG eta besteek, ez zituzten emaitza esanguratsurik lortu, baina Choudhary M-k eta besteek ondorioztatu egin zuten, murrizketak lortu zirela bihotz maiztasunean orpo ziztada jaso eta 60 eta 120 segunduetara. Horrez gain, interbentzioa jaso zuten jaioberrien oxigeno saturazioa, kontrol taldekoena baina egonkorrago mantendu zen. Aldiz, Cong X eta besteen ikerketan, bihotz maiztasunean emaitza esanguratsurik lortu ez arren, Kanguru Ama Metodoa jaso zuten jaioberrien bihotz maiztasuna denboran zehar askoz egonkorragoa mantentzen zela ondorioztatu zuten. Amaitzeko, Cochranen egindako errebisioan, azalez azal metodoa gainontzeko metodo ez farmakologikoekin konparatu zen. Sakarosarekin konparatzean hiru ikerketetatik bi azalez azal metodoa hobesten zuten. Gainera bi ikerketatik batek iradoki zuen edoskitzearekin konbinatzean efektu analgesikoak areagotzen zirela, besteak aldiz ez zituen emaitza esanguratsurik lortu. Laburbilduz, artikulu gehienek baieztatu egiten duten Kanguru Ama Metodoak efektu analgesikoa duela jaioberrien minarekiko, bai eta errekuperazio aldian lagundu egiten duela ere. Dena den, ez da bateratasunik aurkitu minaren erantzun fisiologikoetan eragiten duen, ezta denboran luzatuz efektu analgesiko hobea duen ala ez. Flexio Erraztua Aztertu diren ikerketak kontuan hartuta, flexio erraztua metodo eraginkorra eta segurua da prozeduren ondoriozko mina murrizteko, gainontzeko metodoak bezain eraginkorra batik bat. Lopez O eta besteek egindako ikerketan, hau baieztatu egin zen. Izan ere, flexio erraztua jaso zuten jaioberri goiztiarrek, kontrol taldekoen kontra, PIPP balio baxuagoak izan zituzten zain ziztada prozedura ostean, emaitzak esanguratsuak izanik. Honen eraginkortasuna ez da bakarrik esanguratsua izan kontrol talde batekin konparatzean, baizik eta beste metodoekin konparatzean ere emaitza positiboak dituela ikusi da. Adibidez, Peng HF eta besteek egindako ikerketan, sukzio ez nutritiboa ama esnearekin eta flexio erraztuarekin aztertu zuten. Talde batek, flexio erraztua jasotzen zuen gainontzeko metodez gain, besteak aldiz ama esnea eta sukzio ez nutritiboa soilik jaso ohi zuten. Bi interbentzioak jaso zituztenek, PIPP balore baxuagoak izan zituzten orpo ziztada jaso ostean, kontrol taldearekin konparatuz, baina haien arteko ezberdintasun esanguratsurik ez ziren aurkitu, beraz, ezin daiteke guztiz frogatu flexio erraztua soilik erabiltzearen eraginkortasuna sukzio ez nutritiboarekin konparatuz. Aipatzekoa da ere, orokorrean PIPP balioen igoera prozedura kantitatearekin erlazionatuta dagoela. Horrela, flexio erraztua jaso zuten jaioberrietan, minaren igoera handia eman zen lehenengo orpo ziztadatik bosgarrenera, aldiz, flexio erraztua eta sakarosa, eta sakarosa jaso zuten taldean ez zen PIPP balioen aldaketa esanguratsurik ikusi ziztadak jasan ahala (p=0.08, p=0.43 izanik. Izan ere, bi metodoen konbinazioak lortu zituen B-BPSN eskalan baliorik baxuenak, bai 5 orpo ziztadetan zehar eta errekuperazio aldian ere. Horregatik, ondorioztatu daiteke flexio erraztuak ziztada baten mina murrizten duen arrean, denboran errepikatzen den mina guztiz kontrolatu ezin duela. Aldiz, sakarosak eta bi hauen konbinazioak bai. Flexio erraztua sakarosarekin konparatzean, balio altuagoak lortu zituen 5 orpo ziztadetan zehar. Emaitza hau, ez zen bakarrik errepikatutako prozeduretan lortu; baizik eta, Axelin A eta besteek egindako ikerketa batean, sakarosa oralak flexio erraztua baino balore baxuagoak lortu zituen PIPP eskalan (4,5 eta 5,2 bataz beste) orpo ziztadaren mina ebaluatzean. Aldiz, NIPS eskalan flexio erraztuak lortu zituen emaitza hobeak. Gainera, berdina gertatu zen faringe aspirazioa gauzatu zenean eta minaren balioa kalkulatu zenean. Hala ere, ikerketa honetan lortutako emaitzak ez ziren guztiz esanguratsuak izan, eskaletan kontraesanak zeuden eta. Bukatzeko, ikerketen arabera esan daiteke, flexio erraztuak, gainontzeko metodoekin konbinatuz soilik lortzen duela prozedura errepikatuen mina kontrolatzea, ziztada baten mina murriztean laguntzen duen arren. Gainera, orokorrean, soluzio edulkoratuek baino analgesia ahalmen baxuagoa dauka. Horregatik, teknika inbasibo eta mingarriak errepikatuz gero, flexio erraztua gainontzeko metodoekin konbinatzea izango litzateke gomendagarriena. ONDORIOAK ETA MUGAK Neonatologia Unitateetan ospitaleratuak dauden jaioberrien minaren maneiua, bertan lan egiten duen talde multidisziplinar osoaren zeregina da, gehienetan estimulu mingarriak jatorri iatrogenikoa du eta. Ikusi da jaioberriak pairatutako minak, efektu negatiboak dituela bai epe motz eta luzean. Horregatik, ezinbestekoa da jaioberrien mina identifikatzeko eskalen erabilera ezartzea Neonatologiako Unitateetan. Horrela minaren maneiuan, askoz azkarrago eta eraginkorrago jardun ahal izateko. Behin min hori identifikatuta eta baloratuta dagoela, mina tratu behar da. Ondorioztatu egin da, metodo farmakologikoek albo ondorio ugari dituztela jaioberriengan, horregatik, metodo ez farmakologikoen erabilera hobesten hasi da Neonatologiako Unitateetan. Gainera, metodo ugari daude, aplikatzen errazak dira, koste baxua dute eta jaioberriaren gurasoek haien seme-alabaren zainketan parte hartzea ahalbidetzen dute. Orokorrean, ikusi egin da metodo ez farmakologikoak eraginkorrak direla jaioberrien minaren maneiuan. Hala ere, asko dira metodo ez farmakologikoen konbinazioa hobestu duten ikerketak, efektu analgesiko hobea erakutsi dutelako, batez ere prozedura inabasibo errepikatuetan. Metodorik ikertuena, orain arte, soluzio edulkoratuak izan dira, eta haien eraginkortasuna frogatua geratu da, batez ere, plazeboarekin edo opioideekin konparatzerakoan. Aldiz, prozedura errepikatuetan, soluzio edulkoratuen eraginkortasuna ezin izan da guztiz baieztatu, minarekiko erantzun fisiologikoak kontrolatzea lortu ez delako. Soluzio edulkoratu hauek ikerketa askotan, baita ama esnearekin, sukzio ez nutritiboarekin konbinatu egin da, eta era honetan lortu dira efektu analgesiko onenak. Aldiz, ezin izan da frogatu sukzio ez nutritiboa soilik erabiltzeak prozeduren ondoriozko mina murrizten duela. Edoskitze naturala ordea, metodo seguru, naturala eta eraginkorra da prozeduren ondoriozko minaren maneiuan jarduteko. Hala ere, ikerketek, 28 astetik gorako jaioberrietan hobesten dute, izan ere, edoskitzeak efektu analgesikoa izateko eraginkorra izan behar du eta haurra edoskitzeari ohituta egon behar da. Hala nola, jaioberri helduagoek sukzio luze eta eraginkorragoak egin ohi dituzte. 28 astetik beherako jaioberrietan aldiz, sakarosaren erabilera gomendatzen da, edoskitzearekin dituen antzekotasunengatik. Soluzio edulkoratuak ez bezala, Kanguru Ama Metodoaren efektu analgesikoa ez da gehiegi ikertu urteetan zehar. Izan ere, prozedura momentuan eta errekuperazio aldian minaren maneiuan eraginkorra izan den arren, minaren erantzun fisiologikoak kontrolatzen dituen ala ez, ez dago guztiz argi. Horrez gain, ikerketek ezin izan dute baieztatu interbentzioa denboran zehar jasotzeak efektu analgesiko hobea duen. Azkenik, flexio erraztuak gainontzeko metodoekin konbinatuz bakarrik lortu zuen teknika errepikatuen mina murriztea. Prozedura bakarra denean, flexio erraztuak lagundu egiten du minaren maneiuan, baina ez dago ebidentzia nahikorik, flexio erraztua metodo ez farmakologiko eraginkorra dela esateko. Ikerketa ugari saiatu dira zenbait metodo ez farmakologikoen artean konparaketa egiten, baina emaitzak ez dira guztiz esanguratsuak izan. Horregatik, ez dago guztiz argi zein metodo ez farmakologiko den eraginkorrena teknika inbasiboen aurrean. Hala ere, badirudi horien konbinaketa garrantzitsua dela. Literaturaren errebisio hau egiteko, oro har, ez da aurkitu lana oztopatu duen mugarik, informazio ugari baitago, gaiaren garrantzia dela eta. Hala ere, badaude lanean eragina izan duten zenbait limitazio. Lehenengoa eta garrantzitsuena, populazioa izan da. Barneratze irizpide moduan Neonatologiako Unitateetan ingresatutako jaioberriak finkatu zen, baina informazioa bilatzean ospitaleratuak zeuden jaioberri gehienak jaioberri goiztiarrak ziren. Hala ere, badaude jaioberri goiztiarrak eta “a terminoak” barne hartzen dituzten testuak, baina kontuan izatekoa da jaioberri goiztiarrak askoz sentikorragoak direla estimulu mingarriekiko. Beraz, ez litzateke egokia izango lortutako emaitzak orokortzea. Honekin erlazionatuta ere, testuak full text-ean lortu zirenean, testu askok jaioberri osasuntsuak ikertzen zituzten eta hasiera batetik finkatu ziren barneratze irizpideak betetzen ez zituzten, beraz, pausu horretan testu asko galdu ziren. Bilaketa taulan eta metodologian aipatzen den moduan, Medline-n bilaketak egin zirenean Procedural pain deskriptoreak zailtasun asko eman zituen, bilaketak asko murriztu zituelako. Emaitzak aztertzerako orduan, gehien ikertutako eskala PIPP eskala izan da. Hala ere, aipatzekoa da, aztertutako ikerketa batean alborakuntzak eman zirela bi eskalen artean, PIPP eta NIPS eskalak hain zuzen. PIPP eskala tratamenduen efektuekiko eta prozeduren intentsitatarekiko sentikorragoa den arren, sentikortasun gutxi ikusi zen min maila baxuak identifikatzen. Aldiz, NIPS eskalak prozedura guztietan mina indikatu zuen arrean, ez zen min horretan desberdintasunik ikusi prozedura ezberdinetan. Horregatik, gomendagarria izango litzateke beti eskala homologatu bera erabiltzea, minaren balore objektiboak jasotzeko eta haien artean konparatu ahal izateko. Azkenik, artikuluetan gehien ikertutako teknika orpo ziztada izan da, zain ziztadarekin jarraitua. Honek aspektu positiboak ditu, izan ere, artikuluen artean homogeneotasun hori lortzen den heinean, haien artean konparaketa egitea askoz errazagoa da. Beste aldetik, ordea, lana amaitzerakoan ezin daiteke esan metodo hauek teknika inbasibo guztietan eraginkorrak direnik, ikertutako tekniketan baizik. Aipatutako guztia kontuan izanda, etorkizunean gehiago ikertu beharko litzateke gaiaren inguruan, batez ere, zenbait metodo ez farmakologiko: hala nola, edoskitze naturala, Kanguru Ama Metodoa eta flexio erraztua, batik bat. Hala ere, kontuan izatekoa da, aurrera eramaten diren ikerketak etikoki egokiak izan beharko liratekeela, izan ere, laginaren talde bat interbentziorik gabe mantentzea jakinda mina pairatuko duela, balio bioetikoen kontra doa. Amaitzeko, jaioberriekiko minaren maneiuan aurrera pausu bat emateko asmoz eta ospitaleratutako jaioberrien gurasoak haien haurren zainketetan gehiago integratzeko asmoz, aurretik aipatutako metodo ez farmakologikoak hobeto ikertu beharko lirateke. Era honetan, Neonatologiako Unitatean lan egiten duen talde multidisziplinar osoa integratuz, jaioberrien mina prebenitu eta maneiatu. IKERKETA KUANTITATIBOKO AZTERKETEN IRAKURKETA KRITIKORAKO GIDOIA Artikuluak 1. Does breastfeeding reduce acute procedural pain in preterm infants in the neonatal intensive care units? A randomized clinical trial. 2. To study the effect of Kangaroo Mother Care on pain response in preterm neonates and to determine the behavioral and physiological. responses to painful stimuli in preterm neonates: a study from western Rajasthan. 3. Annalgesic Effect of Breast Milk versus Sucrose for Analgesia during heel lance in late preterm infants. 4. Efectividad de la sacarosa oral evaluado mediante la escala NIPS y cortisol salival. 5. Tratamiento no farmacológico del dolor en el neonato. 6. Oral Sucrose and Facilitated Tucking for repeated pain relief in Preterms. 7. The effect of facilitated tucking on procedural pain control among premature babies. 8.Trial of repeated Analgesia with Kangaroo Mother Care (TRAKC Trial) 9. Non nutritive sucking relieves pain for preterm infants during heel stick procedures in Taiwan. 10. Non nutritive sucking, oral breast milk and facilitated tucking relieve preterm infant pain during heel stick procedures. 11. Analgesia in newborns: a case control study of the efficacy of nutritive and non nutritive sucking stimuli. 12 Effect of non nutritive sucking and sucrose alone and in combination for repeated procedural pain in preterm infants. 13. Oral glucose and parenteral holding preferable to opioid in pain management in preterm infants. 14. Oral sucrose and a pacifier for pain relief during simple procedures in preterm infants: a randomized controlled trial. 15. To evaluate and compare the efficacy of combined sucrose and non nutritive sucking for analgesia in newborns undergoing minor painful procedure: a randomized controlled trial. 16. Randomized crossover trial showed that using breast milk or sucrose provided the same analgesic effect in preterm infants of at least 28 weeks. 17. Effect of Kangaroo Mother Care in reducing pain due to heel prick among preterm neonates: a crossover trial 18. Effects of Skin to Skin Contact on Autonomic Pain Responses in Preterm infants.
