https://orcid.org/0000-0002-7098-0986, gontzal.garcia@ehu.eus Nola aipatu / How to cite: Vivas Álvarez P, Saumell-Esnaola, M, Borrega Román L, González-Burguera I, García del Caño Gontzal (2023). Biomarkatzaile Molekularrak Alboko Esklerosi Amiotrofikoaren Diagnostikoan, Ekaia, xx, xx-xx. (https://doi.org/10.1387/ekaia.24470) Jasoa: otsailak 12, 2023; Onartua: azaroak 9, 2023 ISSN 0214-9001-eISSN 2444-3225 / © 2023 UPV/EHU Obra Creative Commons Atribución 4.0 Internacional-en lizentziapean dago Biomarkatzaile Molekularrak Alboko Esklerosi Amiotrofikoaren Diagnostikoan (Molecular Biomarkers for the Diagnosis of Amyotrophic Lateral Sclerosis) Pilar Vivas Álvarez1, Leire Borrega-Román2,4, Miquel Samumell-Esnaola2,4, Imanol GonzálezBurguera3,4, Gontzal García del Caño3,4,* 1Farmazia Fakultatea, Euskal Herriko Unibertsitatea (UPV/EHU), Vitoria-Gasteiz, Araba 2Farmakologia Saila. Farmazia Fakultatea, Euskal Herriko Unibertsitatea (UPV/EHU), VitoriaGasteiz, Araba 3Neurozientziak Saila. Farmazia Fakultatea, Euskal Herriko Unibertsitatea (UPV/EHU), VitoriaGasteiz, Araba 4Bioaraba, Neurofarmakologia Zelularra eta Molekularra, Vitoria-Gasteiz LABURPENA: Alboko esklerosi amiotrofikoa (AEA) gaixotasun neurodegeneratibo heterogeneo eta sendaezina da. Goiko eta beheko neurona motorren endekapena eta bizkarmuineko alboko kordoiaren esklerosia dira zigilu histopatologiko nagusiak. Adierazpen klinikoetan aldakortasun handia dagoen arren, ahultasun orokorra, faszikulazioak eta espasmoak gertatzen dira neurona motorren endekapenaren eta muskulu-atrofiaren ondorioz, eta baita portaera- eta kognizio-asaldurak ere garuneko kalte zabala dela eta. Mutazio genetikoek gaixotasunaren bi adierazpen nagusietan (AEA esporadikoa eta familiako AEA) eragiten dute. Identifikatu diren gene inplikatuen artean, C9orf72, SOD1, TARDBP eta FUS dira nagusienak, baina gene horiek AEA esporadikoaren kasuen % 15 eta familiako AEA kasuen % 66 baino ez dituzte azaltzen. Egungo tratamenduek sintomatologia moteltzea dute helburu eta dauden terapia farmakologikoak urriak eta eraginkortasun txikikoak dira, gehienbat, diagnostikoa beranduegi egiten delako. Izan ere, AEA diagnostikatzeko eta gaixotasunaren larritasuna jarraitzeko erabiltzen diren eskalak sintomen eta zeinuen balorazioan oinarritzen dira, eta horiek kalte neuronala dagoeneko gertatu denean adierazten dira. Hortaz, premiazkoa da AEAren diagnostiko goiztiarrerako biomarkatzaile espezifiko eta fidagarriak aurkitzea. Orain arte, fluido biologikoetan gehien aztertu diren eta emaitzarik sendoenak eman dituzten biomarkatzaileak C9orf72 genetik eratorritako proteinak, TDP-43 proteinaren aldaerak eta neurofiruen azpiunitateak dira. Hala ere, hainbat ikerlanek hanturaren markatzaileak eta markatzaile metabolikoen garrantzia ere azpimarratu dute AEAren diagnostikobiomarkatzaile gisa. Dena den, oraindik ez da aurkitu behin betiko biomarkatzailerik AEA estratifikatzeko, beste entitate nosologiko batzuetatik bereizteko eta gaixotasunaren jarraipena egiteko, eta ebidentziek biomarkatzaileen konbinazioak beharko direla erakusten dute. Nolanahi ere, biomarkatzaile berriak aurkitzeko, ikerketa gehiago egin behar da gaixotasuna bera ulertzeko; izan ere, AEA interakzio-mekanismo ugariren emaitza da eta urrun gaude etiopatogenia eta fisiopatologia bere osotasunean ulertzetik. HITZ GAKOAK: Alboko Esklerosi Amiotrofikoa, Biomarkatzaileak, C9orf72, SOD1, TARDBP, FUS EKAIA (2023), artikulua prentsan/article in press. https://doi.org/10.1387/ekaia.24470 Pilar Vivas Álvarez eta lankideak Behin-behineko bertsioa (euskara-orrazketaren faltan). 3 1. SARRERA Sendaezina eta hilgarria den Alboko Esklerosi Amiotrofikoa (AEA) neurona motorren gaixotasun neurodegeneratiborik ohikoena da (guztien % 90). Mundu mailako epidemiologia aztertu zuen azterlan baten arabera, 2013an, AEAren batez besteko intzidentzia 2,08/100.000 eta 1,8/100.000 zen Europan eta Ipar Amerikan (AEB eta Kanada), hurrenez hurren, eta batez besteko prebalentzia 5,40/100.000 eta 3,40/100.000 Europan eta AEBn, hurrenez hurren [1], eta gora egin du azken urteetan. Desberdintasun genetikoak eta ingurumen-faktoreek ez ezik, baldintza sozioekonomikoek eragin handia dute tasa epidemiologikoetan. Hala, AEAren intzidentzia eta prebalentzia handiagoa da herrialde aberatsetan pobreetan baino; izan ere, batez besteko bizi-itxaropena handiagoa da herrialde aberatsetan eta AEA 50 eta 70 urte bitarteko populazioari eragiten dio gehien bat. Gainera, kasu gehiago detektatzen dira herrialde aberatsetan [2,3]. AEAren ezaugarri bereizgarrienetako bat neurona motorren heriotza eta endekapena da. Kalteak erraboil eta bizkarmuineko neurona motorrei (beheko neurona motorrak) zein garun-kortexeko eremu motor primarioko neuronei (goiko neurona motorrak) eragiten die. Horrez gainera, bizkarmuineko alboko kordoian dagoen azao kortikoespinalaren esklerosia gertatzen da AEAn, eta hortik dator “alboko esklerosi” izena [4,5]. “Amiotrofiko” izena muskulu eskeletikoaren masan gertatzen den gutxitze nabarmenetik dator [6] (1. Irudia). Gaixotasuna helduaroaren erdialdean hasi arren (kasu gehienetan, 55 urtetik aurrera), edozein adinetan ager daiteke eta 1,2-1,5 aldiz gehiago eragiten die gizonei emakumeei baino [7]. Adierazpena fokala da hasieran, baina gorputzeko beste eskualde batzuetara hedatzen da ondoren [8]. Kasuen % 80an, bizkarmuineko neurona motorren kaltearen ondorioz, gaixotasuna gorputz-adarren ahultasun asimetriko gisa adierazten da hasieran eta, ondoren, erraboileko neuronen kontrolpean dauden muskuluetara eta arnas muskuluetara hedatzen da (bizkarmuin hasierako AEA). Kasuen beste % 20an, lehen kaltea erraboileko neurona motorretan gertatzen da (erraboil hasierako AEA). Kasu horietan, hasiera berantiarra ohi da (70 urtetik aurrera) eta, mihi eta faringeko muskuluen ahultasunaren ondorioz, disartria eta disfonia ditu adierazpen nagusiak [9]. Bizkarmuin-hasierako gaixotasuna ohikoagoa da gizonen artean (kasuen % 68,4), eta emakumeen artean, berriz, erraboil hasierakoa (kasuen % 52,2) [2,9]. Ezaugarri histopatologikoak, hala nola, muskuluen atrofia, garunkortex bolumenaren murrizketa, bizkarmuineko alboko kordoiaren esklerosia eta astrogliosia, neurona motorren endekapenarekin erlazionatuta daude [5,10]. 1. irudia. AEA gaixotasunak, batez ere, goiko eta beheko neurona motorrei eragiten die. Irudian adierazten den bezala, goiko neurona motorren axoiak bizkarmuinera proiektatzen dira beheranzko bide kortikoespinalaren bidez; ordea, bizkarmuineko beheko neurona motorrek proiekzio periferikoak ematen dituzte muskulu eskeletikoetara. Moldatutako irudiaren iturria: https://getbodysmart.com AEAren zeinu eta sintoma motorrak nabarmen desberdinak dira kaltetutako neurona motorrak behekoak ala goikoak diren. Hala, bizkarmuineko eta erraboileko beheko neurona motorren kalteak ahultasun orokorra, hiporreflexia, faszikulazioak eta kalanbreak gisako ondorioak ditu. Ordea, goiko neurona motorren kalteak hiperreflexia, Babinski-ren zeinua eta muskulu-tonuaren handitzea ditu ondorio nagusi [4,6]. Zeinu eta sintoma motorrez gain, kognizio eta portaera asaldurak ere agertzen dira AEA pairatzen duten pazienteetan [9], eta hitz-jarioan, hizkuntza eta kognizio soziala dira gehien erasaten diren domeinuak [8]. AEA pazienteen % 10 inguruk apatia eta sinpatiaren galera pairatzen du eta % 15-20k dementzia frontotenporala (FTD, frontotemporal dementia) deritzon anomalia kognitibo progresiboa [11]. AEA bi modu klinikotan azaltzen da, AEA esporadikoa eta familiako AEA, kasuen % 90 eta % 10, hurrenez hurren. Patologikoki oso antzekoak diren arren, AEA esporadikoaren agerpen adina (46 urte, batez beste) goiztiarragoa da familiakoa baino (56 urte, batez beste) [2,4]. Familiako AEA autosomiko gainartzailea da kasu gehienetan [5,8] eta harekin erlazionatutako mutaziorik ohikoenak (maiztasun beherakorraren arabera ordenatuta) C9orf72 (chromosome 9 open reading frame 72), SOD1 (superoxide dismutase 1), TARDBP (TAR DNA binding protein) eta FUS (fused in sarcoma protein) genei eragiten EKAIA (2023), artikulua prentsan/article in press. https://doi.org/10.1387/ekaia.24470 Pilar Vivas Álvarez eta lankideak Behin-behineko bertsioa (euskara-orrazketaren faltan). 5 diete [6,10,12]. Gene horien kalteak AEA esporadiko kasuen % 15 azaltzen dute eta familiako AEAren % 66 [13]. AEA mota bietan, ingurumen-faktoreak ere gero eta gehiago ari dira ikertzen. Horien artean, pestizidak, metal astunak (beruna, kadmioa, burdina, selenioa) eta herbizidak gisako substantziekiko esposizioa AEA garatzeko arrisku-faktore izan daitezkeela aztertzen ari da [3,14]. Toxikoez gainera, AEBn egindako kasu-kontrol ikerketa baten arabera, traumatismo kranioentzefalikoak, eremu elektromagnetikoak eta lan mota batzuek AEA garatzeko arriskua areagotu dezakete [15]. 2. MEKANISMOAK ETA FISIOPATOLOGIA AEAn gertatzen diren eraldaketa zelularrak osorik ezagutzen ez diren arren, badirudi asaldura orokorra eragingo luketen interakzio-mekanismo ugariren emaitza direla. Eragile genetiko eta molekular indibidualek jokatzen duten papera ez da guztiz definitu, eta okerrekoa litzateke pentsatzea faktore horiek guztiak AEA kasu guztietan inplikatuta daudela, gaixotasuna heterogeneoa baita [10]. AEAren mekanismo fisiopatologikoak erabat ezagunak ez diren arren, bi kategoria nagusitan sailkatutako mekanismo batzuk proposatu dira, oinarri genetikoaren edo ez-genetikoaren arabera. 2.1. Oinarri genetikorik ez duten mekanismoak Neurona motorrak bereziki sentikorrak dira glutamato bidezko kaltzio-exitotoxikotasuna pairatzeko. Izan ere, bestelako neuronekin alderatuta, gaitasun gutxiago dute zelulaz barneko kaltzioa moteltzeko. Horrez gainera, GluR2 azpiunitateak urriak dira neurona motorren α-amino-3-hidroxi-5metilo-4-isoxazolpropioniko (AMPA) motako glutamato hartzaile postsinaptikoetan. GluR2 azpiunitateek AMPA hartzaileen kaltzio-konduktantzia murrizten dutenez, neurona motorrek kaltzioarekiko iragazkorragoak dira [16,17]. Are gehiago, AEA pazienteen % 56ren neurona motorretan, GluR2 kodetzen duen RNA mezulariaren edizio ez-osoa aurkitu da. Zehazki, GluR2 azpiunitatearen bigarren mintz-zeharreko sekuentzian, glutamina ordez, arginina jartzen duen (Q/R ordezkapena) edizioaren ondorioz, AMPA hartzailearen kaltzio-konduktantzia areagotu egiten da [18]. Bestalde, EAAT2 (excitatory amino acid transporter 2) garraiatzaile astrogliala funtzionalki kaltetuta dago AEA gaixotasunean. Ondorioz, glutamato bidezko eszitotoxikotasuna sortzen da, EAAT2 glutamato sinaptikoa ezabatzeaz arduratzen den garraiatzaile nagusia baita [10]. Oligodendrozitoen endekapenaren ondorioz, AEA gaixotasunean garraio axonala kaltetuta dagoela ikusi da [12]. Izan ere, oligodendrozitoek mielinazko zorroak sortzen dituzte, axoiak neuronetatik isolatzen dituztenak eta axoi-garraioan egundoko garrantzia dutenak. Oligodendrozitoen endekapenaren mekanismo gisa, axonopatia eragin dezaken laktatoren metabolismo eta garraioaren disfuntzioa EKAIA (2023), artikulua prentsan/article in press. https://doi.org/10.1387/ekaia.24470 Pilar Vivas Álvarez eta lankideak Behin-behineko bertsioa (euskara-orrazketaren faltan). 6 proposatu da [10]. Hala, normalean espresio maila altua duen MCT1 (monocarboxylate transporter 1) laktato garraiatzailea murriztuta dago AEA pazienteen zein animalia-ereduen kortex motorreko oligodendrozitoetan [19]. Nabarmenki, bizkarmuineko mielinaren alterazioak sintomak agertu aurretik adierazten dira AEA gaixotasunaren sagu-ereduetan [10]. 2.2. Mutazio genetikoei lotutako mekanismoak Gorago aipatu den bezala, AEArekin erlazionatutako mutaziorik ohikoenek C9orf72, SOD1, TARDBP eta FUS geneei eragiten diete [6,10]. Hala, GGGGCC hexanukleotidoaren errepikapenhedapena aurkitu da C9orf72 genearen eskualde ez-kodetzaile batean. Mutazio horrek nabarmen murrizten du C9orf72 proteinaren adierazpena garunean, baina ez dakigu hori AEAren zeinuak eta sintomak agertzearekin lotuta ote dagoen. Nabarmenki, mutazio hori duten AEA paziente batzuek FTD ere garatzen dute eta C9-AEA-FTD gisa diagnostikatzen dira. [6]. SOD1 geneak organismo osoko zeluletan ugaria den eta funtzio gisa oxigeno espezie erreaktiboak (ROS, reactive oxygen species) ezabatzea duen superoxido dismutasa 1 (Sod1) entzima kodetzen du. AEA pazienteen SOD1 genean, 200 mutaziotik gora identifikatu dira eta Estatu Batuetako pazienteen erdiek balina dute alaninaren ordez Sod1 bostgarren hondarrean (A5V mutazioa), proteinaren funtzioari erasaten diona. A5V mutazioa seinale eta sintoma larrienekin lotzen da, neurona motorrak bereziki sentikorrak baitira SOD1 genearen mutazioekiko. TARDBP geneak ehun gehienetan adierazten den eta proteinen sintesian inplikatuta dagoen TDP-43 proteina nuklearra kodetzen du. AEA pazienteetan, mRNA prozesatzeari erasaten dioten 60 mutaziotik gora identifikatu dira TARDBP genean. C9orf72 genearen mutazioen kasuan bezala, TARDBP genearen mutazioek FTD eragiten dute AEA pairatzen duten paziente batzuengan eta, berriro ere, ez dago argi horren zergatia. FUS geneak ehun gehienetan adierazten den FUS proteina nuklearra kodetzen du. Proteina horrek transkripzioaren aktibazioan eta mRNAren prozesatzean inplikatuta egoteaz gain, DNAren akatsak konpontzen ere laguntzen du. AEA pazienteen FUS genean 85 mutazio baino gehiago identifikatu dira, besteak beste, mRNAren garraioari eragiten diotenak, bereziki neurona motorretan. Mekanismo zehatza ezezaguna bada ere, neuronen heriotza FUS proteinaren metaketaren ondorioz gertatzen omen da. Gainerako AEA pazienteekin alderatuta, FUS genearen mutazioa dutenek goizago garatzen dute gaixotasuna eta bizi-itxaropen txikiagoa dute [2,11,12]. 3. TRATAMENDUA AEA pazienteen bizi-kalitatea hobetzeko, tratamendu sintomatikoak eta laguntza-arreta ezinbestekoak dira. Jateko eta arnasteko zailtasuna, muskulu atrofia edo/eta gose eza gaixotasunaren EKAIA (2023), artikulua prentsan/article in press. https://doi.org/10.1387/ekaia.24470 Pilar Vivas Álvarez eta lankideak Behin-behineko bertsioa (euskara-orrazketaren faltan). 7 ohiko ezaugarriak dira. Disfagia larria garatzen duten AEA pazienteei gastrostomia bidezko elikadura gomendatu ohi zaie gorputz-pisuaren % 10tik gora galdu dutenean. Interbentzio horrek, elikadura enterala ahalbidetzeaz gain, sendagaien administrazioa errazten du [8]. Arnas gutxiegitasuna dagoenean, aireztapen ez-inbaditzaileak 7 hilabete inguru luzatzen du biziraupena, baina ezin da kasu guztietan erabili. Bereziki narriadura kognitiboa edo erraboil kaltea duten pazienteetan, diafragmaren estimulazioa erabiltzen da arnas gutxiegitasuna konpentsatzeko [8]. Tratamendu farmakologikoei dagokienez, bi sendagaik dute AEBko FDA (Food and Drug Administration) agentziaren onespena: Riluzol eta Edaravone [4,15,20]. Europan, ordea, Riluzol da erabil daitekeen farmako bakarra [1,10]. Riluzolak transmisio glutamatergikoa gutxitzen duela proposatu da, baina ez da aurkitu konposatu horren afinitate handiko lotze tokirik transmisio glutamatergikoan parte hartzen duten hartzaile edo erretenetan. Gainera, glutamato sinaptikoaren kontzentrazioak behera modulatzen dituzten beste terapia batzuk ez dira eraginkorrak izan [8,11]. Riluzolaren eraginak nabarmenak dira gaixotasunaren garai goiztiarretan eta ikusi da kalte neuronala moteldu dezakeela. Farmako horrek 12 hilabete inguru luzatzen du biziraupena, baina hobekuntza funtzionalen ebidentzia oso urria da [4,8,14]. Edaravonek, oxigeno espezie erreaktiboak ezabatuz, estres oxidatiboa moteltzen duela ikusi da. Horrela, goiko eta beheko neurona motorrak babestuko lituzke. Gainera, eragin antiapoptosikoak eta antiinflamatorioak dituela ikusi da [15]. Edaravonek gaixotasunaren progresioa murrizten du, baina Riluzolek ez bezala, ez du biziraupena luzatzen. Horregatik, bi farmakoen konbinazioak eragin terapeutikoak hobetu ditzakeela proposatu da [11]. 4. BIOMARKATZAILE MOLEKULARRETAN OINARRITUTAKO DIAGNOSTIKOESTRATEGIA BERRIAK Gaur egun, zeinuetan oinarritutako diagnostikoa azterketa elektrofisiologikoetan (elektromiografia eta nerbio-kondukzioa) oinarritzen da gehienbat [21] eta, neurri txikiago batean neuroirudi tekniketan [22,23], likido zefalorrakideoaren (LZR) analisia eta nerbio edo muskuluetako biopsiak oso gutxitan erabiltzen diren bitartean [14,24]. Dena den, oraindik ere endekapen-zeinu eta sintometan oinarritutako El Escorial irizpideak [9] eta ALSFRS-R (ALS Functional Rating System-Revised) izeneko eskala [25] dira diagnostikorako gehien erabiltzen direnak. AEAren ezaugarri kliniko eta fenotipiko heterogeneoek eta progresioaren abiadura aldakorrak diagnostikoa zailtzen dute. Izan ere, markatzaile molekular biologikorik edo proba espezifikorik ez egoteak AEAren diagnostikoa benetako erronka bihurtzen du [8,9]. Hala, AEAren batez besteko diagnostiko adina oso berandu gertatzen da (64,4 ± 2,9) [26] eta horrek tratamenduaren arrakasta zaildu EKAIA (2023), artikulua prentsan/article in press. https://doi.org/10.1387/ekaia.24470 Pilar Vivas Álvarez eta lankideak Behin-behineko bertsioa (euskara-orrazketaren faltan). 8 egiten du, nabarmen mugatzen baititu terapia neurobabesleak garaiz hasteko aukerak. Beraz, premiazkoa da AEAren biomarkatzaile espezifiko eta fidagarriak identifikatzea [4–6,27]. Horien artean, gehien ikertu direnak eszitotoxikotasun prozesuetan, estres oxidatiboan, neuroinflamazioan, disfuntzio metabolikoan eta neuronen endekapenean inplikatutako molekulak dira [4]. 4.1. Biomarkatzaile Genetikoak eta Diagnostiko Diferentziala Analisi genetikoak gaixotasunaren progresioa iragartzen lagun dezake eta AEAren arrisku-faktore kontsidera daitezkeen gene posibleen kopuruak gora egiten du etengabe [11], baina lau dira familiako AEAren kasuen % 66en oinarrian daudenak: C9orf72, SOD1, TARDBP eta FUS [13]. Normalean, TARDBP geneak kodetzen duen TDP-43 proteina neuronen nukleoan egoten da azido nukleikoei lotuta, baina estres baldintzetan, neurotoxikotasuna eragiten duten TDP-43 hiperfosforilatuen agregatuak metatzen dira neurona motorren zitoplasman. Prioiekin gertatzen denaren antzeko mekanismo baten bidez, TDP-43 proteinen toleste okerra aldameneko proteinetara zabalduko litzateke, hasiera fokaleko gaixotasunaren hedapena azalduko lukeena [2,7,23]. SOD1 eta FUS geneen mutazioak dituzten kasuetan izan ezik, AEA esporadikoa edo familiakoa izan, TDP-43 proteinaren agregatuak aurkitu dira paziente gehien-gehienen (% 95-97) LZRn [28]. Beraz, TDP-43 agregatuen presentzia LZRn biomarkatzaile gisa proposatu da [11,29,30], nahiz eta laginak hartzeko teknika nahiko inbaditzailea izan. Bestalde, familiako AEA (C9orf72 genearen mutazioaren eramaileak) eta AEA esporadikoaren laginak alderatu dituen ikerketa batek desberdintasunak frogatu ditu TDP-43 proteinaren aldaeretan. Beraz, TDP-43 biomarkatzailearen erabilerak, AEAren diagnostikoan ez ezik, gaixotasuna sailkatzen ere lagun lezake [11]. Zoritxarrez, oraindik ikerketa gutxi dago TDP-43 markatzailea detektatzeko teknika ez oso inbaditzaileen bidez, odol analisiak kasu [29]. Nabarmenki, SOD1 mutazioari lotutako AEA (SOD1-AEA) pairatzen duten pazienteetan ez da TDP-43 patologiarik agertzen, eta gaizki tolestutako SOD1 proteinen presentzia neurona motorretan SOD1-AEAren zigilu neuropatologikoa da [23]. FUS genearen mutazioak dituzten AEA pazienteen neurona motorren zitoplasman, FUS proteina-aldaeren agregatuak agertzen dira [23]. FUS aldaera agregatuen presentzia funtzio zelularra hondatzearen kausa izan daiteke eta AEAren hasiera goiztiarrarekin erlazionatzen da. Modu interesgarrian, horrelako profil genetikoa duten AEA pazienteetan, ez da TDP-43 patologiarik antzematen. Beraz, SOD1 bezala, FUS ere TDP-43tik independentea da [12]. 4.2. DPR proteinak, TDP-43 Aldaerak eta Neurofiruak EKAIA (2023), artikulua prentsan/article in press. https://doi.org/10.1387/ekaia.24470 Pilar Vivas Álvarez eta lankideak Behin-behineko bertsioa (euskara-orrazketaren faltan). 9 Dipetido-errepikapen proteinak (DPR, dipeptide-repeat proteins), TDP-43 aldaerak eta neurofiruak (NF) fluido biologikoetan aurki daitezkeen biomarkatzailerik interesgarrienak dira AEAren diagnostikorako [11]. DPRak GGGGCC hedapena duten C9orf72 geneetatik eratorritako proteinetako polidipeptidoak dira. Sortutako transkritoek AUG haste-kodoi kanonikorik ez dutenez, RAN-itzulpena (repeat associated non-AUG translation) gertatzen da, hedatutako RNA sekuentziak osatutako bigarren mailako egitura baten menpe omen dagoena. C9orf72 genearen mutazioak eragindako AEAren kasuan (C9- AEA-FTD), RNA-itzulpena sense zein antisense transkritoen hiru irakurketa-markoetan gerta daiteke, eta horren ondorioz bost DPR desberdin sortzen dira: glizina-alanina (poli-GA) eta glizina-arginina (poli-GR) sense GGGGCC errepikapenetatik, prolina-arginina (poli-PR) eta prolina-alanina (poli-PA) antisense GGCCCC errepikapenetatik eta glizina-prolina (poli-GP) sense zein antisense transkritoetatik [6]. Horietatik poli-GA, poli-PR eta poli-GR toxikoak dira in vitro eta animalia-ereduetan [31]. DPR horiek bat datoz C9-AEA-FTD diagnostikoa duten pazienteen nerbio-sistema zentralean oso zabalduta dauden neuronen inklusio intranuklear eta zitoplasmatikoekin (ubikitina eta P62 positibo, baina TDP43 negatiboak) [6]. Gorago azaldu den bezala, beste markatzaile batzuen azterketarekin konbinatuta, TDP-43 proteinaren aldaera desberdinen identifikazioa diagnostiko diferentzialean lagun dezake. AEA eta FTD pazienteen LZRn, TDP-43 maila altuagoak aurkitu dira pertsona osasuntsuetan baino, baina ez da desberdintasunik aurkitu C9orf72 genean GGGGCC hexanukleotidoen hedapenak dituzten edo ez dituztenen artean. C9-AEA-FTD eta AEA esporadikoa duten pazienteen plasma-laginak antigorputz espezifikoak aztertuz, desberdintasunak aurkitu dira TDP-43 proteinen aldaeren konposizioan. Beraz, antigorputz horiek, AEAren diagnostikoan ez ezik, gaixotasunaren aldaera desberdinak bereizten lagun lezakete [11]. Neurofiruak neuronen zitoplasman dauden IV. motako tarteko firuak dira eta neuronen zitoeskeletoa osatzen dute mikrotubulu eta mikrofiruekin batera. Masa molekular desberdineko hiru katez osatuta daude: astuna (NF-H) ertaina (NF-M) eta arina (NF-L). AEA gaixotasunean, axoiak kaltetzen direnean edo neuronen endekapena gertatzean, neurofiruak LZRn zein odolean agertzen dira [11,20,32]. NF-L kateen kontzentrazio serikoek % 90tik gorako sentsibilitatea eta espezifikotasuna dute AEA duten pazienteak kontrol osasuntsuetatik bereizteko [13]. Hala, LZR eta plasmako neurofiru mailek gaixotasunaren progresioa aurreikustea ahalbidetzen dute eta tratamendu immunomodulatzaileen eta neurobabesleen erantzunak monitorizatzeko erabil daitezke eta, halaber, EKAIA (2023), artikulua prentsan/article in press. https://doi.org/10.1387/ekaia.24470 Pilar Vivas Álvarez eta lankideak Behin-behineko bertsioa (euskara-orrazketaren faltan). 10 pronostikoa aurreikusteko [20,33]. LZRn neurtutako NF-L eta NF-H fosforilatuen kontzentrazioek sentsibilitate (% 77 eta % 83, hurrenez hurren) eta espezifikotasun (% 85 eta % 77, hurrenez hurren) handia dute AEA pazienteak AEA gaizki diagnostikatutako (AEA mimetikoak) pazienteetatik bereizteko eta korrelazio moderatua dute progresioarekin. Serumeko NF-L subunitateen azterketa AEA duten pazienteak kontrol osasuntsuetatik bereizteko oso sentikorra eta espezifikoa bada ere, ez da konparaziorik egin AEA duten eta AEA gaizki diagnostikatuta duten pazienteen artean. NF-L katearen kontzentrazio plasmatikoan gertatzen diren aldaketak AEAren estratifikazio klinikoarekin erlazionatzen dira; hortaz, gaixotasunaren progresioaren biomarkatzaile gisa erabilgarria izan daiteke [8]. 4.3. Ubikitina C-terminal Hidrolasa L1 Ubikitina C-terminal Hidrolasa L1 (UCHL1) proteinaren espresioa altua da nerbio-sistema zentralean (garuneko proteina neuronal guztien % 1-5). UCHL1-k ubikitina-proteasoma seinaleztapenean eta nerbio-sistemaren mantentze-lanetan eginkizun garrantzitsua duela iradoki da eta, halaber, axoiaren funtzioa eta egonkortasuna mantentzen ditu. Izan ere, UCHL1 genea ezabatu duten saguetan, axoien endekapena eta heriotza neuronala antzematen dira. Ikerketa baten arabera, UCHL1 mailak nabarmenki altu daude LZRn eta serumean AEAren aldi goiztiarretan, betiere beste gaixotasun neurodegeneratiboak dituzten pazienteen laginekin alderatuta. Beraz, UCHL1 aukera berriak eskaintzen ditu markatzaile gisa AEAren diagnostiko goiztiarrerako. Hala ere, denborarekin UCHL1en beheranzko joera somatu bazen ere, ez zen desberdintasun esanguratsurik ikusi AEAren aldi goiztiarrean edo beranduago egindako laginketen artean. Bestalde, UCHL1en kontzentrazio serikoek eta sintomen iraupenak alderantzizko korrelazioa dute eta, are gehiago, UCHL1en maila serikoak eta kaltetutako neurona motoreen narriaduraren hedapen mailak korrelazio positiboa dute [34]. 4.4. Hanturaren biomarkatzaileak Hainbat ikerlanek hanturaren bitartekariek AEAren diagnostikoan biomarkatzaile gisa izan dezaketen interesa azpimarratu dute. Hala, hanturaren biomarkatzaile orokorra den C proteina erreaktiboaren mailak (CRP, C reactive protein) gora egiten du AEA pazienteen serumean, eta hori gaixotasunaren progresioaren bizkortzearekin erlazionatzen da. Gainera, CRP proteinak hesi hematoentzefalikoaren iragazkortasuna handitzen duela ikusi da eta, horren ondorioz, mikrogliaren aktibazioa, zitozina proinflamatorioen askapena eta neuroinflamazioa gertatzen dela [20,35]. Izan ere, sortzetiko immunologia-sistemak AEA goiztiarra detektatzen du eta mikroglia, T zelulak, zelula dendritikoak eta antigenoen aurkezleak aktibatzen ditu traktu kortikoespinaletan eta kortex motorrean. Halaber, erantzun horrek hantura-markatzaileen askapena dakar [20,36]. AEA esporadikoa pairatzen EKAIA (2023), artikulua prentsan/article in press. https://doi.org/10.1387/ekaia.24470 Pilar Vivas Álvarez eta lankideak Behin-behineko bertsioa (euskara-orrazketaren faltan). 11 zuten pazienteen plasma laginetan berriki egindako ikerlan batean, AEAren patologia neuromuskularrak, T zelulen bitarteko erantzun immunitarioa aktibatuz, hantura-markatzaileen erregulazio sistemikoa dakarrela ikusi da. Hala, kreatina kinasa (CK, creatine kinase), ferritina, minbizinekrosi α faktorea (TNF-α, tumor necrosis factor α) eta hainbat interleuzinen mailak AEA pazienteen plasma laginetan areagotzen direla ikusi zuten [37]. Gora erregulatutako zitozinen artean, interleuzina 6 (IL-6) eta TNF-α izan ziren plasman gehien igo zirenak. Ferritina eta IL-2 maila altuek biziraupen txarraren prediktiboak ziren. Bestalde, korrelazio positiboak antzeman zituzten hainbat markatzaileen artean. Esaterako, IL-5 eta CK artean, eta TNF-α eta NF-L artean. Baita ere, IL-6 interleuzina eta CRPren mailak sendo lotuta zeuden, eta horiek izan ziren gora egiten jarraitu zuten biomarkatzaile bakarrak gaixotasunak aurrera egin ahala. Ikerlanaren autoreen arabera, hantura-biomarkatzaileen pronostiko-balioan oinarritutako estratifikazioa interes handikoa izan liteke entsegu klinikoen diseinua hobetzeko. AEA pazienteen atzerabegirako kohorte batean egindako ikerlan batean [35], kreatinina eta albumina serikoaren maila baxuagoak, bai eta CRP eta glukosaren maila altuagoak ere (AEA diagnostikatu zen unean neurtuta), hiltzeko arrisku handiagoarekin lotu zituen. Halaber, kreatinina eta albumina mailen jaitsiera eta CRP eta glukosaren mailen igoera (AEA diagnostikoaren ondoren) pronostiko txarraren adierazle ziren. Egileen arabera, mereziko luke biomarkatzaile horiei buruzko azterketa gehiago egitea, horien analisia erraza eta kostu txikikoa baita [35]. Makrofagoek askatutako kitinasak eta kitinasa antzeko proteinak ere AEAren biomarkatzaile gisa proposatu dira. AEA pazienteetan, hiru dira gehien handitzen diren kitinasak, kitotriosidasa 1 (CHIT1, chitotriosidase-1), kitinasa-3ren antzeko proteina 1 (CHI3L1, chitinase-3-like protein 1) eta kitinasa3ren antzeko proteina 2 (CHI3L2, chitinase-3-like protein 2) eta hirurak askatzen dituzte aktibatutako makrofagoek. Kitina duten patogenoen aurkako erantzunean, CHIT1en kitinasa aktibitateak kitinazatiak sortzen ditu, eta horiek Toll-Like (TLR) familiako hartzaileen bitarteko zitozinen (TNF-α, IL-17 eta/edo IL-10) askatzea eragiten dute [38,39] . CHT1ek AEAn duen papera ondo ezagutzen ez bada ere, in vitro aktibatutako mikrogliak CHT1 askatzen du eta AEA pazienteen bizkarmuineko mikroglian CHT1 espresatzen da. CHI3L1 eta CHI3L2 proteinek ez dute kitinasa aktibitaterik, baina funtzio ugari dituzte erantzun immunean eta ehun-birmoldaketan, makrofagoen eta astroglia zelulen migrazioa barne. CHI3L1 eta CHI3L2en adierazpena altua da AEA pazienteen kortex motorrean eta bizkarmuinean eta, nerbio-sistema zentraleko makrofagorik ugariena bezala, mikroglia omen da horren erantzulea [40]. Izan ere, AEAn mikrogliaren aktibazioa eta proliferazioa gertatzen da. Kitinasak eta kitinasa antzeko proteinen mailen azterketak AEA eta alboko esklerosi primarioa bereizteko baliozkoak izan litezkeela proposatu da, bi gaixotasun horietan mikroglia erantzuna desberdina delako. Izan ere, CHIT1, CHI3L1 zein CHI3L2ren mailak areagotzen dira AEAn, baina soilik CHI3L1 alboko esklerosi primarioan [41]. EKAIA (2023), artikulua prentsan/article in press. https://doi.org/10.1387/ekaia.24470 Pilar Vivas Álvarez eta lankideak Behin-behineko bertsioa (euskara-orrazketaren faltan). 12 Zitozinen mailekin batera aztertuta, mikroRNA batzuren mailak ere inflamazioaren adierazle gisa proposatu dira [42]. Esaterako, miR-541 (mikroglia-aktibazioaren inhibitzailea) AEA gaixoen leukozitoetan murriztuta dagoela ikusi da eta, aldi berean, glia zelulek eta neuronek jariatutako CCL2 kimiozina (CCL2, chemokine (C-C motif) ligand 2) proinflamatorioa handituta dago serumean zein plasman. Beraz, miR-451 eta CCL2ren azterketak zelula inflamatorioen errekrutatze eta aktibazioari buruzko informazioa eman lezake. Horrekin batera, miR-206 eta miR-338-3p gora erregulatuta daude leukozitoetan, eta miR-206ren kasuan, serum laginetan eta plasma-laginetan ere. miR-206 muskulu eskeletikoaren hazkunderako eta birsorkuntzarako funtsezkoa da eta miR-338-3p lotura neuromuskularren erregulatzailea da. Beraz, miR-206 eta miR-338-3p muskulu eskeletikoaren osasunegoera aztertzeko biomarkatzaile baliagarriak izan litezke [13]. 4.5. Biomarkatzaile metabolikoak SOD1 genearen mutazioa duten AEAko pazienteen neurona motorretan metabolismo glikolitikoaren asaldurak antzeman dira [43]. Halaber, SOD1G93A mutazioa daramaten neurona ereduetan, glikolisi aerobikoaren gora erregulazio bat antzematen da, pirubato deshidrogenasa kinasa 1 proteinaren espresio altuagoarekin erlazionatuta dagoena. Badirudi asaldura horiek estres zelularrarekiko sentikortasuna handiagotzen dutela [44]. Interesgarri oso, AEA duten pazienteen LZRn eta plasman pirubato eta glukosaren kontzentrazioak handituta daude [43]. Are gehiago, alterazio horien magnitudeak eta biziraupen-denbora alderantzizko korrelazioa dute. AEA pazienteetan metabolismo lipidikoaren asaldurak ere agertzen dira, hipolipidemia ohikoa izanik. Badirudi asaldura metaboliko horrek ez duela osagai genetikorik, baizik eta gaixotasunaren patofisiologiaren ondorioa da. Hala, azpimarratzekoa da hipolipidemia SOD1G93A saguen etapa presintomatikoaren ezaugarria dela [45], eta gantzetan aberastutako dietak biziraupena % 20an hedatzen duela. Halaber, AEA pazienteen kolesterol osoaren, triglizeridoen, LDL lipoproteinen eta LDL/HDL erlazioaren azterketaren bidez, gaixotasun horretan hipolipidemia ohikoa dela ikusi da eta, SOD1G93A sagu-ereduan ikusitakoaren ildotik, ikerketa batzuek erakutsi dute triglizeridoen eta kolesterolaren maila serikoak AEA pazienteen biziraupen handiagoarekin lotzen direla. Beraz, gaixotasun kardiobaskularretan ez bezala, proposatu da AEAren gaixotasunean dislipidemia babes-faktorea izan daitekeela eta, beraz, pronostiko markatzaile gisa erabil zitekeen [11,13,37]. 4.6. Beste biomarkatzaile posible batzuk
