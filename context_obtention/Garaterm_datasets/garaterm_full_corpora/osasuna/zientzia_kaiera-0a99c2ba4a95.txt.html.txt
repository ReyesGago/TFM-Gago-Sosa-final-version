Amazoniako landare batek giza tumore-zelulen kontra darabilen mekanismoa argitu dute Jatorriz Amazonas kolonbiarrekoa den Vismia baccifera landareak giza gibeleko minbizi-zelulen kontra zer eragin duen argitu dute: zeluletan estres oxidatiboa eragiten du landarea eta horrek, azkenean, zelulen heriotza dakar. Interes handia dago gaur egun landareetatik eratorritako konposatuak identifikatzeko eta kimioterapiarako gai gisa erabiltzeko, tumoreen hazkuntza gelditzeko gaitasuna dutelako edo metastasia tratatzeko balio dutelako, besteak beste. Kolonbiako Amazoniako Vismia baccifera landarea aukeratu dute ikerketarako. Talde indigenek hanturari aurre egiteko erabiltzen dute, baita gernu-traktuko gaixotasunen edo larruazaleko gaitzen kontra. Aurreko ikerketa batzuetan erabilitako gibeleko minbizi-zelulen kontra erakutsitako gaitasun antitumoral handiagatik aukeratu dute ikerketarako. Ikerketa in vitro egin dute giza gibeleko tumore-zelulen eredu batekin eta zelulak tratatzeko Vismia baccifera landarearen hostoen estraktu akuoso bat erabili dute, infusio-eran prestatua, medikuntza tradizional indigenan erabiltzen duten bezala. Estraktu horrekin berarekin tratatu dituzte, halaber, giza gibeleko zelula osasuntsuak, zelula osasuntsuei ere eragiten dien egiaztatzeko. Vismia bacciferaren estraktuak tumore-zeluletan erantzun toxikoa sorrarazten duela frogatu dute. Erradikal askeak ugaritzea eragiten du, bereziki hidrogeno peroxidoa, eta horrek tumore-zelulen heriotza dakar. Hidrogeno peroxidoak, besteak beste, ziklo zelularra blokeatzen du (zelulek ugaltzeari uzten diote), material genetikoa kaltetzen du eta apoptosi deritzon heriotza-prozesua aktibatzen du zeluletan. Tumore-zeluletan eta zelula osasuntsuetan duen eragin zitotoxikoa alderatzean, ikusi dute minbizi-zelulak bakarrik kaltetzen dituela. Gibeleko zelula arruntei ez die eragiten; aurretik ere hori bera ikusi zuten arratoi-zeluletan. Iturria: UPV/EHUko prentsa bulegoa: Amazoniako landare batek giza tumore-zelulen kontra darabilen mekanismoa argitu dute Erreferentzia bibliografikoa: Trepiana, Jenifer, Ruiz-Larrea, M. Begoña, Ruiz-Sanz, José Ignacio, (2018). Unraveling the in vitro antitumor activity of Vismia baccifera against HepG2: role of hydrogen peroxide. Heliyon, 4 (6) e00675. DOI: https://doi.org/10.1016/j.heliyon.2018.e00675
