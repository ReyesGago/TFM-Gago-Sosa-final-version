42 Ekaia, 2019, 35, 41-56 L. Borrega, M. Saumell, A. Isasti, X. Aretxabala, I. Gonzalez-Burguera, M. López de Jesús, G. Garcia del Caño, J. Sallés, S. Barrondo 1. SARRERA Depresio nagusia asaldura konplexua eta heterogeneoa da, eta bere etiopatogenia guztiz argi ez dagoen arren, ohartzekoa da maila desberdinetan eragiten duten faktore anitzek zerikusia dutela. Hau da, maila biologiko, psikologiko, genetiko eta sozialetan eragina duten gertakari ugari daude inplikatuta asaldura honen sorreran nahiz garapenean [1]. Osasunaren Mundu Erakundearen (OME) datuen arabera, depresioak 350 milioi pertsona ingururi eragiten die mundu osoan, eta lan ezintasunaren lehenengo kausa da. Gainera, pazienteen erdiak (kasu batzuetan % 90era ere iristen da) ez du tratamendurik hartzen [2]. Nahiz eta paziente gehienak depresio-aldietatik errekuperatzen diren, gaixotasun errepikaria da eta kroniko bihurtu ohi da. Errekuperatzen diren pazienteetatik, % 80 inguruk beste depresio-aldiren bat jasango du bizitzan zehar [3]. Ikerketa prospektiboetan ikusi da, gaixo depresiboen 5 eta 10 urteko jarraipena egin zenean, % 12 eta % 7-k oraindik ere egoera depresiboa pairatzen jarraitzen zutela, hurrenez hurren [4]. Gaixoen artean, suizidioa heriotza kausa garrantzitsu bat da, bereziki 15 eta 24 urte arteko paziente gazteetan [4]. Psikiatrikoak ez diren beste gaixotasunak pairatzeko arriskua handitzearekin erlazionatu izan da; batez ere gaixotasun kardiobaskularrak agertzeko aukera handiagoa dela aurkitu da, eta gainera, pronostikoa gaixo ez-depresiboetan baino okerragoa dela ikusi da [5]. Nahiz eta depresioaren inpaktu ekonomiko eta soziala oso handia izan, azkeneko hamarkadetan ez da aurrerapen nabarmenik izan gaixotasunaren tratamendu farmakologikoan. Izan ere, 1950. hamarkadatik aurrera, hipotesi monoaminergikoa sortu zenetik, farmako antidepresiboen garapenak helburu izan du neurotransmisio monoaminergikoa bultzatzea ,eta, ondorioz, egungo antidepresibo gehienek monoaminen (serotonina, noradrenalina eta dopamina) igoera eragiten dute garunean. Tamalez, klinikan erabiltzen diren farmakoek ez dute profil terapeutiko desiragarririk erakusten: eragin terapeutikoa igartzeko denbora luzeegia da (bizpahiru aste), eragin desiragaitz ugari dituzte eta kasuen heren batean ez dira eraginkorrak. Azken urteetan, farmako antidepresiboen garapenean ez bezala, depresioari buruzko ikerkuntzan aurrerapenak egon dira, eta egun badakigu depresioan zenbait aldaketa morfologiko gertatzen direla garunean, batez ere kognizioaz, gogo aldarteaz eta oroimenaz arduratzen diren garun eremuetan. Beraz, depresioaren oinarrian dauden aldaketa morfologiko horiek zuzentzea izan beharko litzateke farmako berrien helburu nagusia. Testuinguru honetan, depresioari buruzko azkeneko ikerketa preklinikoek eta klinikoek ketamina proposatu dute etorkizun handiko farmako bezala, eragin antidepresibo azkarrak eta iraunkorrak eragiten baititu. Era berean, oinarrizko ikerketetan deskribatu da ketaminak depresioan gertatutako al- https://doi.org/10.1387/ekaia.20145 43 Ketaminaren eragin antidepresiboak. Ekintza mekanismo berriak farmako antidepresiboen bilaketarako daketa morfologikoak zuzentzen dituela. Beraz, ketaminarekin lortutako emaitzek bide berria ireki dute etorkizunean farmako antidepresibo berrien garapenerako. 2. DEpRESIOARI BURUZKO ETIOLOGIA-HIpOTESIAK ETA GAUR EGUNGO EZAGUTZA Psikiatria arloan gaixotasunei buruzko etiologia-hipotesiak ebidentzia farmakologikoetan oinarritu izan dira. Era honetan, farmako batek eragindako hobekuntza behin ikusita, uste zen farmako horren ekintza molekularrek gaixotasunaren desorekak zuzentzen zituztela, eta horren ondorioz gaixotasun psikiatriko batzuen etiologia-hipotesiak sortu ziren. Depresioaren kasuan horrela sortu zen teoria klasikoa, eta harrezkero teoria honek farmako antidepresiboen garapena baldintzatu eta zuzendu du. Tamalez, antidepresiboen eraginkortasun klinikoak ez du izan espero zen arrakasta, eta honek agerian jarri ditu teoria klasikoaren hutsuneak. Hala ere, gaur egun aurrerapauso handiak eman dira depresioaren inguruko ikerkuntzan eta gaixotasun horri buruz apur bat gehiago dakigunez, bide berriak ireki beharko lirateke antidepresiboak bilatzeko. 2.1. Teoria klasikoa eta farmako antidepresiboen garapena Orain dela 50 urte inguru sortutako teoria monoaminergikoa da depresioaren fisiopatologia azaltzen saiatu den teoria nagusia [6]. Teoria horren arabera, depresioa garuneko neurotransmisore monoaminergikoen deplezioagatik gertatzen da; noradrenalina (NA), serotonina (5-HT) eta dopamina (DA) hain zuzen ere. Klinikan ikusitako zenbait gertaerak, eta animaliekin egindako esperimentuetan behatutako ebidentziek bideratu zuten teoria honen sorrera. Alde batetik, ikusi zen antihipertentsibo moduan erabiltzen zen farmako batek, erreserpinak hain zuzen, depresioaren antzeko sintomatologia eragiten zuela pazienteetan, eta efektu depresiboak eragiteko gaitasuna zuela animalietan [7]. Aurkitu zuten, batetik erreserpinak, monoaminen garraiatzaile besikularrak inhibituz, NA, 5-HT eta DA-ren biltegi presinaptikoen deplezioa eragiten zuela aurkitu zuten, eta bestetik, horren ondorioz tarte sinaptikoan monoamina hauen kontzentrazioak jaisten zirela [8]. Bestalde, iproniazida agente antituberkulosoarekin tratatutako zenbait pazientetan portaera euforiko eta hiperaktiboa agertzen zela behatu zuten, eta baita jateko gogoa handitzen zela eta loaren kalitatea hobetzen zela [6]. Tuberkulosiaren kontrako farmako honek eragindako MAO (monoamina oxidasa) entzimaren inhibizioak garuneko NA eta 5-HT kontzentrazioak handitzen zituela ikusi zuten, eta horrek, erreserpinaren alderantzizko efektuak sortzen zituela monoaminen mailan eta pazienteen gogo-aldartean [8]. 44 Ekaia, 2019, 35, 41-56 L. Borrega, M. Saumell, A. Isasti, X. Aretxabala, I. Gonzalez-Burguera, M. López de Jesús, G. Garcia del Caño, J. Sallés, S. Barrondo Iproniazidaren eraginak ikusita, zenbait ikerketa gauzatu ziren paziente depresiboetan zuen eragina ikusteko. Pazienteen % 70 inguruk hobekuntza izan zuela ohartu ondoren [9], fitxa teknikoz kanpoko erabilera ematen hasi zitzaion depresio nagusia zuten pazienteak tratatzeko. Dena den, bere eragin desiragaitzak (agitazioa, dardara, buruko mina…) eta segurtasun falta egiaztatuta, ez zen luzaroan erabili. Hala ere, ekintza mekanismo hau eredutzat hartuz, farmako espezifikoagoak garatu ziren ordutik aurrera, bereziki entzimaren MAO-A aldaera era itzulgarrian inhibitzen zutenak, eta profil egokiago bat aurkezten zutenak [8]. Bestalde, 50eko hamarkadaren bukaeran, agente antipsikotikoen garapenean ari zirela, eragin antidepresiboak zituen farmako bat aurkitu zuten, imipramina hain zuzen. Imipramina antidepresibo triziklikokoen taldeko lehenengoa izan zen, izan ere, ordutik aurrera bere egitura kimikoan oinarrituz antidepresibo trizikliko gehiago garatu zituzten. Antidepresibo triziklikoek hiru eraztunez osatutako egitura kimiko amankomuna dute, baina profil farmakologiko nahiko desberdina dute. NA edota 5-HT birxurgapena inhibituz lortzen dute monoaminen mailak handiagotzea, baina beren espezifikotasun falta dela eta, beste hartzaileetan eragiteko gaitasun handia dute, eragin desiragaitz garrantzitsuak sortuz [8,10]. Antidepresibo triziklikoen garapenetik zenbait urte igaro ondoren, 60ko hamarkadaren bukaeran, monoaminen artean 5-HT-k zuen garrantzia azpimarratzen hasi zen [11], eta serotoninaren birxurgapena selektiboki inhibitzen zuten antidepresiboak (SSRI) garatu ziren. Fluoxetina izan zen garatu zen lehen SSRI-a. Eli Lilly-k konpainiak aurkitu zuen 1974. urtean, nahiz eta ez zuten 1987ra arte komertzializatu . SSRI farmako ugari garatu dira geroztik, eta baita noradrenalinaren birxurgapena inhibitzen duten farmako antidepresiboak (SNRI) eta mistoak ere, hau da, serotonina era noradrenalinaren birkaptazioa inhibitzen dutenak (NSRI); farmako hauek, selektibitateari eta eragin desiragaitzen profilari dagokionez hobekuntza handia ekarri zuten depresioaren tratamenduan [8]. Aipatutako MAO inhibitzailea, SNRI, NSRI eta SSRI antidepresibo taldeetatik kanpo geratzen diren zenbait farmako ere aurkitu daitezke merkatuan, bupropiona eta vortioxetina esaterako [8]. Dena den, farmako guztiek sistema monoaminergikoa dute itu terapeutiko moduan, eta lehenengo antidepresiboen garapenetik mende erdia igaro arren, ez da berrikuntza handirik eman arlo honetan. Gaur egun klinikan erabiltzen diren tratamenduak sistema monoaminergikoan eragiten dutenak dira oraindik; SSRI taldeko farmakoak dira, hain zuzen, depresio nagusia tratatzeko gehien errezetatzen diren farmakoak. Hala ere, pazienteen heren batek ez du behar bezala erantzuten tratamendua jasotzean, eta TRD («Treatment Resistant Depression») edo tratamenduari erresistentea den depresioa arazo bihurtu da asaldura depresiboa https://doi.org/10.1387/ekaia.20145 45 Ketaminaren eragin antidepresiboak. Ekintza mekanismo berriak farmako antidepresiboen bilaketarako pairatzen dutenen artean, gaixo hauek ez baitute hobekuntzarik azaltzen tratamendu desberdinak probatu arren. Gainera, farmako hauen efektu antidepresiboa igartzeko zenbait aste behar izaten dira. Depresioaren tratamenduaren eraginkortasun falta ikusita, argi geratzen da bere garaian planteatutako hipotesi monoaminergikoa ez dela nahikoa depresioan gertatzen diren prozesu fisiopatologikoak era egoki batean azaltzeko, eta teoria honek dituen hutsuneak ugariak direla. Esaterako, nahiz eta depresioa duten pazienteetan monoaminen maila baxuak ikusi, monoaminen gutxiagotzeak ez ditu sintoma depresiboak sortzen pertsona guztietan [12]; bestalde, garunean monoaminen mailen handitzea eragiten duten farmako guztiek ez dute eragin antidepresiborik aurkezten, hala nola, anfetaminak. Behatutako gertakari hauek ez datoz bat hasiera batean planteatutakoarekin, eta agerian uzten dute monoaminen mailak ez direla zuzenean egoera depresiboaren erantzule. Hipotesiaren konplexutasun falta dela eta, ezin dira zenbait gertakari ulertu, esaterako, antidepresiboen eragina hasteko beharrezkoa den denbora tarte luzea. Eragin kliniko berantiar hori azaldu ahal izateko, monoaminen handitzea baino gehiago, honen ondorioz martxan jarritako zenbait egokitzapen prozesu izango lirateke eragin antidepresiboaren erantzule. Gainera, sistema monoaminergikoak gogo-aldartean duen garrantzia eztabaidaezina izan arren, nerbio sistema zentralak erakusten duen konplexutasuna eta beste faktoreek sistema honetan duten eragina kontuan hartu beharrekoak dira, hala nola, kortikotropinaren hormona askatzaileak, basopresinak, neuropeptidoak, zitokinak, edo faktore neurotrofikoak [13]. 2.2. Depresioaren Neurobiologia Depresioak erakusten duen heterogeneotasuna eta konplexutasuna direla eta, zaila izan da gaixotasunaren etiologia zein den argitzea, eta kausa bakarra bainoago, asalduraren garapena bultzatzen duten faktore multzo bat dagoela ikusi da. Dena dela, azken hamarkadetan burututako lanek, garuneko zenbait aldetan gertatzen diren aldaketa morfologiko eta funtzionalak nabarmendu dituzte, bereziki alde linbiko eta kortikaletan, gogo-aldartearen kontrolean inplikaturiko guneak hain zuzen, eta aldaketa hauek depresio zein estresarekin gordetzen duten erlazioa azpimarratu nahi izan dute. Halaber, aurkitutako aldaketa estruktural hauen azpitik egon daitezkeen aldaketa molekularrak identifikatzen saiatu dira, hala nola, aldaketa morfologikoak gertatzeko garrantzitsuak izan daitezkeen faktore neurotrofikoen erregulazioan parte hartzen duten bideak [14]. Neuroirudi teknikekin lortutako datuek argi utzi dute, estresa nahiz depresioa pairatzen duten pertsonetan, garunaren zenbait aldetan bolumenaren murrizpena gertatzen dela. Esaterako, sistema linbikoaren parte den 46 Ekaia, 2019, 35, 41-56 L. Borrega, M. Saumell, A. Isasti, X. Aretxabala, I. Gonzalez-Burguera, M. López de Jesús, G. Garcia del Caño, J. Sallés, S. Barrondo hipokanpoan gertatzen den bolumen-murrizketa esanguratsua da gaixo depresiboetan; gainera, bolumen-galera handiagotu egiten da gaixotasuna denboran aurrera joan ahala eta tratamendurik jaso ezean [15]. Honekin batera, azaldutako atrofia hau itzulgarria izan daitekeela ikusi da, tratamendu antidepresiboek erakutsi baitute gaixoen bolumen hipokanpala handitzeko gaitasuna dutela [15, 16]. Honetaz gain, zenbait zona kortikaletan ere ikusi da bolumen galera, esaterako kortex prefrontalean, bereziki eremu zingulatuaren parte den cortex subgenualisean [17]. Hipokanpoan eta eremu kortikalean izaten den bolumen-galeraren azpitik zeuden aldaketa zelularrak zeintzuk diren azaldu nahian, post-mortem ikerketak egin dira. Emaitzek adierazi dutenez, zelulen kopuruan ez da aldaketa esanguratsurik gertatzen, eta neuronen tamainaren murriztea da gertatzen den aldaketa nagusia [18, 19]. Hori ikusita, iradoki da zelulen txikitze horrek sinapsi eta prozesu neuronaletan eragina izan dezakeela, eta garuneko konexio sinaptiko kopuruan murrizpena eragin dezakeela. Azaldutako aldaketa neuronalez gain, post-mortem ikerketek depresioak garuneko glia zeluletan ere baduela eragina adierazi dute, halakoen kopurua nabarmenki txikiagotzen baita, bereziki kortexeko zenbait eremutan [20]. Testuinguru honetan, garunaren plastikotasunak depresioan duen garrantzia ikusita, aldaketa morfologikoen atzetik egon daitezkeen faktore neurotrofikoen mailen aldaketak aztertu dira. Horrela, bada, ikusi da BDNFk (brain-derived neurotrophic factor), neuronen biziraupenean eta lotura sinaptikoen sendotzean eragina duen faktore neurotrofikoak, gaixotasun depresiboan rol garrantzitsu bat jokatzen duela. 1.500 gaixo depresibo baino gehiago kontuan hartzen dituen meta-analisi baten emaitzek adierazi dute, BDNF mailak baxuagoak direla depresioa jasaten duten pazienteetan, eta tratamendu antidepresiboen administrazioak maila hauen igoera dakarrela [21]. 3. KETAMINA. EZUSTEKO ERAGIN ANTIDEpRESIBOAK 1950eko hamarkadan, Parke Davis konpainia (zeina gaur egun Pfizer taldearen barruan baitago) ziklohexaminen ikerkuntzan ari zen propietate analgesiko onak zituen anestesiko baten bilaketan. Beste anestesikoak ez bezala, efektu kardiobaskular edo arnas sisteman depresiorik eragiten ez zuten zenbait produktu garatu zituzten. Hala ere, garatutako produktuek amets gaiztoak edota haluzinazioak bezalako efektu psikodisleptiko gogorrak eragiten zituzten pazienteengan. Konposatu hauetako bat (Fenziklidina (PCP)) komertzializatzera iritsi zen arren, bere erabilera errekreazionalak merkatutik kanporatzea eragin zuen 1978an [22]. https://doi.org/10.1387/ekaia.20145 47 Ketaminaren eragin antidepresiboak. Ekintza mekanismo berriak farmako antidepresiboen bilaketarako Propietate egokiak zituen anestesiko egoki baten bilaketa prozesuan, Parke Davis konpainiak ketaminaren sintesi eta garapena burutu zuen 1960ko hamarkadaren hasieran Calvin Stevens-en eskutik, eta Ketalar® izen komertzialarekin merkaturatu zen. Konposatu berri honek, beste anestesikoak ez bezala, efektu hipnotiko, analgesiko, eta amnesikoak eragiten zituen aldi berean; gainera, arnas sisteman eta sistema kardiobaskularrean egonkortasuna mantentzen zuen anestesian, eta sortzen zituen efektu psikotropoak ziklohexaminenak baino ahulagoak ziren [23]. 1965. urtean gauzatu ziren lehen entseguak gizakietan eta 1970. urtean praktika klinikoan hasi zen erabiltzen. Bere profil farmakologikoa dela eta, agente anestesiko egokia da bereziki asma edota desoreka hemodinamikoak dituzten pazienteetan, paziente pediatrikoetan, edo erredura zabalak dituzten pazienteetan erabiltzeko. Gainera, bere administrazioak laringe eta faringe erreflexuak mantentzen ditu, eta hau oso erabilgarria da larrialdi kasuetan. Azken aldian, gero eta gehiago erabiltzen da propofolarekin batera sedazioa eragiteko, «ketofol» esaten zaion nahasketa; bi farmakoak batera erabiltzean, batak bestearen aspektu negatiboak leuntzen dituelako. Propofolak sortzen duen hipotentsioa gutxitzen laguntzen du ketaminak, eta ketaminak eragin dezakeen emesia eta esnatze-agitazioa murrizten ditu propofolak. Bere propietate analgesikoek, ebakuntza ondoko mina tratatzeko agente aproposa bihurtzen dute, opioideek sor dezaketen hiperalgesia edo «wind-up» izeneko fenomenoa eta arnas depresioa saihesten dutelako [23]. Gaur egun, Espainian, medikamendu moduan, Ketolar® izenarekin aurkitu dezakegu ketamina, anpulu injektagarri moduan, eta bere erabilera ospitale eremura mugatzen da. Bere fitxa teknikoan zehazten den moduan, onartuta duen indikazio bakarra da anestesiko bezala erabiltzea prozesu diagnostiko edota kirurgiko desberdinetan. Anestesia arloan era desberdinetan erabiltzen da, hala nola anestesiaren indukziorako, anestesiko nagusi bezala, edo ,dosi txikiagoetan, beste agente anestesiko ahulago batzuen ekintza indartzeko. 3.1. Depresioaren kontrako eraginkortasun klinikoa 90eko hamarkadan animalietan burutu ziren zenbait ikerkuntzak agerian jarri zuten ketaminak eta ketamina bezalako NMDA hartzaileen antagonistek sintoma depresiboen hobekuntza eragiten zutela. Azken urteetan, ketaminaren dosi subanestesikoek (0,5 mg/kg) egoera depresiboen hobekuntza azkarra eragiten dutela erakusten duten ebidentziak sendotu dira, bai ketamina lehen tratamendu bezala erabiltzen den kasuetan eta baita tratamendu-erresistenteak diren depresio egoeretan ere [24]. Ketaminaren efektu antidepresiboak eta segurtasuna ebaluatu nahian entsegu kliniko desberdinak gauzatu dira, administrazio bide eta jarraibide 48 Ekaia, 2019, 35, 41-56 L. Borrega, M. Saumell, A. Isasti, X. Aretxabala, I. Gonzalez-Burguera, M. López de Jesús, G. Garcia del Caño, J. Sallés, S. Barrondo desberdinak erabiliz. Alde batetik, zain barneko ketaminaren dosi bakarra administratzen den zenbait entsegutan, depresio nagusia zuten gaixoen % 50-70-ak erantzun zion tratamenduari. Entsegu hauetan, ketaminaren eragina oso azkarra zela ikusi zen, infusioa hasi eta 40 min-ra ikusi baitziren, eta orokorrean 3-7 eguneko iraupena zuen, nahiz eta zenbait pazientek efektuen iraupen luzeagoa erakutsi zuten [25, 26]. Ketaminaren zain barneko dosi bakarra vs plazeboa egindako entsegu kontrolatu eta gurutzatuetan ikusi da depresio bipolarrean ere sintomen desagertze azkarra (40 min) ematen dela pazienteetan [26, 27], agerian jarriz NMDA hartzaileen antagonistek depresio unipolar zein bipolarren tratamenduan paper garrantzitsua izan dezaketela. Honetaz gain, trauma osteko estres asaldurak eta nahasmendu obsesibo-konpultsiboa pairatzen duten pazienteekin ere burutu dira entseguak, eta hasierako datuek patologia hauen tratamendurako ere farmako eraginkorra izan daitekeela iradokitzen dute [28]. Aurreko entseguetan ketaminak depresio sintometan eragiten duen onura egiaztatu arren, dosi bakarrak duen iraupena nahiko mugatua da; izan ere, efektuak astebete inguru dirau. Lortutako datuak kontuan hartuz, ketaminaren dosi anitzak frogatu izan dira beste zenbait entsegutan. Murrough et al.-ek dosi anitzak erabiliz burututako entseguan, pazienteen % 70.8-k erantzuna azaldu zuen, eta sintoma depresiboen hobekuntzak azken infusioaren ondorengo 18 egunetan iraun zuela ikusi zen [29]. Dena den, dosi anitzekin beste entsegu batzuk ere burutu dira, eta zenbaitetan agertu den erantzun tasa baxuagoa izan da; esaterako, Diamond et al.-en taldeak burutu zuen entsegu ireki batean lortu zen erantzun tasa % 29koa izan zen [30]. Nahiz eta entseguen emaitzen artean aldakortasun nabaria dagoen, aipatu beharra dago haien diseinua oso desberdina izan zela; Murrough et al.-en entsegua kontrol bezala midazolama erabiliz gauzatu zen [29], eta bere parte-hartzaileek beste tratamenduekiko erresistentea zen depresio unipolarra pairatzen zuten. Bestalde, Diamond et al.-en entseguan parte hartu zutenek depresio unipolarra zein bipolarra zuten, eta dosi desberdinak hartu zituzten taldeetan banatu ziren, hiru edo sei ketamina hartualdi eginez 3 asteko denbora tartean, beren ohiko tratamendu antidepresiboarekin jarraitzen zuten bitartean [30]. Nahiz eta entseguetan lortutako emaitzek erakutsi duten zain barneko ketaminak, efektibitateari begira, tratamendu antidepresiboa izateko potentziala baduela, hau ez da biderik erosoena. Hori dela eta, inbasio txikiagoko beste administrazio bideak bilatu beharko lirateke. Ketaminaren aho bidezko bioerabilgarritasuna nahiko baxua denez (% 16-20), proposatutako bide alternatiboa sudurra izan da. Ketaminak sudur bidetik hartuta duen bioerabilgarritasuna % 25-50 ingurukoa da [31], horrela, erosotasuna eta erabilgarritasunaren arteko oreka gordetzen duen aukera egokia izan daitekeela pentsatu izan da. https://doi.org/10.1387/ekaia.20145 49 Ketaminaren eragin antidepresiboak. Ekintza mekanismo berriak farmako antidepresiboen bilaketarako Lapidus et al-en taldeak, sudur bideko ketaminaren eraginkortasuna nolakoa zen ikertzeko asmoz, 2014 urtean entsegu pilotu randomizatu eta kontrolatu bat burutu zuen; tratamendu-erresistentea den depresio pazienteetan % 44ko erantzuna lortu zen, plazebo taldean % 6 lortzen zelarik [31]. Entsegu honen parte hartzaileek, beren oinarrizko tratamenduekin jarraitu zuten nahiz eta hauek eraginkorrak ez izan. Entsegu honetan, ketamina ondo jasaten zela ikusi zen, eta agertu ziren efektu psikotomimetiko edota disoziatiboak mespretxagarriak zirela. Aurretik aipatutako entseguetan behatu daitezkeen erantzun tasen arteko ezberdintasunak, administrazio bide desberdinak erabiltzearen ondorio izan litezke. Izan ere, zain barneko infusio ostean lortzen ziren batez besteko plasma kontzentrazioak 150 ng/ml eta 200 ng/ml-koak izan ziren 30 min-an eta 40 min-an, hurrenez hurren, eta sudurretik eman ostean lortzen zirenak askoz ere baxuagoak, 72ng/ml 20 min-an eta 84ng/ml 40 min-an, alegia [32, 33]. Nahiz eta orain arte lortu izan diren emaitzak positiboak izan, eta ketaminaren erabilgarritasuna nabaria dela azaldu depresio sintomen hobekuntzarako, beharrezkoa da administrazio bide desberdinen arteko bioerabilgarritasun eta eraginkortasunen baliokidetasuna zehazki aztertzen duten ikerketa gehiago egitea. Azken urteetan, S-ketaminaren erabilera klinikoaren inguruko interesa sortu da. Nahiz eta egindako entsegu kliniko gehienetan nahaste errazemikoa erabili den, bi enantiomeroen arteko desberdintasun batzuk badaude. Horrela, S-ketaminak lau aldiz potentzia handiagoa du NMDA hartzaileetan finkatzeko R-ketaminak baino. Gainera, martxan jarritako entsegu klinikoek S-ketamina nahaste errazemikoa bezain eraginkorra izateaz gain, eragin desiragaitzen profil hobea duela iradokitzen dute [34]. Hala ere, eragin antidepresiboari dagokionez, etorkizunean entsegu kliniko gehiago egin beharko lirateke S-ketaminaren abantailak guztiz definitzeko [34, 35]. Izan ere, animali ereduetan egindako ikerketa batean frogatu zen, R-ketaminaren eragin antidepresiboetarako potentzia handiagoa zela, eta sortutako eragin antidepresiboak S-ketaminarenak baino luzeagoak zirela [36]. 3.2. Ketaminaren eragin antidepresiboak azaltzeko proposaturiko ekintza mekanismoak Ketaminak eragin antidepresibo azkarrak (2 ordutan) eta iraunkorrak (7 egun) eragiten ditu. Oraingoz eragin antidepresiboaren ekintza mekanismo zehatzak argitzeke egon arren, ketaminak neuronetan aldaketa morfologiko azkarrak eragiten dituela ikusi da zenbait entsegutan. Zehazki, kortex prefrontaleko neurona piramidaletan ketaminak arantza dendritikoen kantitatearen igoera azkarra eragiten duela deskribatu da [37]. Egiaztatu denez depresioan badagoela atrofia neuronala eta eremu desberdinetako neuronen arteko komunikazioaren jaitsiera, ketaminaren eragin antidepre- 50 Ekaia, 2019, 35, 41-56 L. Borrega, M. Saumell, A. Isasti, X. Aretxabala, I. Gonzalez-Burguera, M. López de Jesús, G. Garcia del Caño, J. Sallés, S. Barrondo siboak maila zelularrean azaltzeko, sinaptogenesi azkarra bultzatzeko duen gaitasuna proposatu da ekintza mekanismo nagusi bezala (1. irudia). 1. irudia. Ketaminak eragindako sinaptogenesi azkarra depresioaren kontrako ekintza mekanismo zelular nagusi bezala proposatu da. Ketaminak eragindako efektu antidepresiboen mekanismo neurobiologikoak konplexuak dira, eta ezin dira azaldu NMDA hartzaileen blokeoaren bidez soilik. Izan ere, ketaminaren metabolismo azkarra dela eta, organismoan irauten duen denbora nahiko mugatua da. Hala ere, agertzen diren efektuak ketaminaren kontzentrazioak mespretxagarriak direnean ere mantentzen dira. Horren arrazoiak NMDA hartzaileen blokeoaren ondorioz martxan jartzen diren zenbait mekanismo eta egokitze-aldaketa izan daitezke. Beraz, ketaminaren eragin akutuak martxan jarritako seinaleztapen bideak sinaptogenesiaren erantzuleak izan behar dira, eta zuzeneko eta zeharkako ebidentzia desberdinei esker hipotesi bat sortu da prozesu osoa urratsez urrats azaltzeko (2. irudia): 1. Ketaminak NMDA hartzaileak blokeatzen ditu batez ere interneurona GABAergikoetan. Horren ondorioz, neurona glutamatergikoek jasotzen duten inerbazio inhibitzailea murriztuko da eta glutamatoaren jariaketa handituko da kortexean. Atseden egoeran, magnesioak NMDA hartzaileak blokeatzen ditu eta neuronen despolarizazioak magnesioaren irteera eragiten du. Interneurona GABAergikoek aktibitate tonikoa dutenez, NMDA hartzaileetatik magnesioaren irteera gertatuko da, eta ketaminak eragindako blokeoa errazten da. Horrexegatik ketaminaren dosi baxuek askoz errazago blokeatu ditzakete neurona hauetan espresatzen diren NMDA hartzaileak. Izan ere, glutamatoaren igoera ketaminaren dosi subanestesikoekin ikusten da, eta ez dosi handiagoekin [38, 39]. https://doi.org/10.1387/ekaia.20145 51 Ketaminaren eragin antidepresiboak. Ekintza mekanismo berriak farmako antidepresiboen bilaketarako 2. Neurona piramidalen desinhibizioak glutamatoaren igoera eragingo du kortex prefrontalean eta, ondorioz, despolarizazioa neurona postsinaptikoetan. 3. Glutamatoak sinapsi ondoko neuronetan AMPA hartzaileak kitzikatuko ditu, eta depolarizazioaren ondorioz boltai-menpeko L-mo- tako kaltzio erretenak (VDCC) aktibatuko dira. AMPA hartzaileen antagonistak eta VDCC-en antagonistak erabiltzen direnean ez dira ketaminaren eragin antidepresiboak sortzen, eta honek bi elementu hauek duten garrantzia erakusten digu [40, 41]. 4. Despolarizazioak eta ondoriozko kaltzioaren sarrerak BDNFaren askapena bultzatzen dute. BDNFak bere hartzaileak (trkB) kitzikatuko ditu eta mTORC1 seinaleztapen bidea aktibatuko du. mTORC1 seinaleztapen bidea proteina desberdinen translazioan inplikaturik dago, horien artean proteina sinaptikoenean Beraz, bide honen aktibazioak plastikotasun sinaptikoan eta ondoriozko neuronen aktibitatearen aldaketetan rol garrantzitsua jokatzen du. Testuinguru honetan, kortex prefrontalean ketaminak mTORC1- aren aktibazioa eragiten duela frogatu da, eta baita mTORC1-aren blokeoak ketaminaren eragin antidepresiboa desagerrarazten duela ere [37, 40]. 2. irudia. Ketaminak NMDA hartzaileak interneurona GABAergikoetan blokeatzen ditu batez ere. Horren ondorioz, glutamatoaren transmisioaren igoerak sinapsi ondoko neuronetan sinaptogenesia bultzatuko luke (testuan pauso guztiak deskribatzen dira). 52 Ekaia, 2019, 35, 41-56 L. Borrega, M. Saumell, A. Isasti, X. Aretxabala, I. Gonzalez-Burguera, M. López de Jesús, G. Garcia del Caño, J. Sallés, S. Barrondo Deskribatutako hipotesiaren arabera, ketaminak eragindako aldaketa morfologikoak eta ondoriozko eragin terapeutikoak azaldu daitezke. Hala ere, beste ikerketa batzuek zalantzan jarri dute aurreko hipotesia. Izan ere, interneurona inhibitzaileen NMDAren ezinbesteko NR1 subunitatearen ezabatze genetikoak ez du ketaminaren eragina saihesten [42]. Aitzitik, kortexeko neurona kitzikatzaileen NMDA-ren NR2B subunitatearen ezabatze genetikoak ketaminaren eragin antidepresiboa blokeatzen du [43]. Ebidentzia hauek kontuan izanik, beste hipotesi bat garatu da ketaminaren eraginak azaltzeko asmoz. Bigarren hipotesi honen arabera ketaminak eragindako NMDA-aren aktibitate basalaren blokeoak eukarioten elongazio faktorearen kinasa (eEF2K) inhibituko luke, eEF2 faktorearen fosforilazioa gutxituz eta proteinen sintesiaren supresioa inhibituz. Horren ondorioz, BDNFaren sintesia eta askapena handituko lirateke eta horrek AMPA hartzaileen eta beste proteina sinaptikoen mugimendua bultzatuko luke, plastikotasun sinaptikoaren prozesuak martxan jarriz. Hipotesi honen alde frogatu da ketaminak ez daukala eragin antidepresiborik eEF2 kinasaren knockout saguetan, ezta BDNFaren knockout saguetan edo AMPAren GluA2 subunitatearen knockout saguetan ere [41, 44] (3. irudia). 3. irudia. Ketaminak eragindako NMDA hartzailearen blokeoak eEF2 kinasaren aktibitatea murrizten du. Beraz, eEF2 fosforilazioa gutxituz, BDNFaren sintesia eta askapena piztuko litzateke. Azkenik, mTOR-aren aktibazioaren bidez sinaptogesia bultzatuko da.
