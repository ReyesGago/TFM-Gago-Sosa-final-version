80 Ekaia, 2021, 39, 79-90 Lide Totorikaguena Iturriaga, Estibaliz Olabarrieta López, Naiara Agirregoitia Marcos, Ekaitz Agirregoitia Marcos 1. SARRERA Obozitoak in vitro heltzeko teknikan (IVM), obozito heldugabeak erauzi egiten dira in vitro heltzeko, eta, ondoren, ezagunagoa den in vitro ernalketa (IVF) teknika erabiltzen da. IVM oso aukera aproposa da, obozitoen eta enbroien kopurua emendatzeko erabiltzen den gonadotropinen bidezko obarioen estimulazioa gutxitzen edo saihesten delako. Azken hamarkadan, IVM teknikaren hobekuntza nabarmenak izan diren arren, IVMaren emaitzak ez dira beste ugalketa-teknikak bezain eraginkorrak, eta oso aldakorrak dira klinika batetik bestera (heltze-tasari, enbrioi-tasari eta IVM teknikatik eratorritako enbrioiak ezartzeko ahalmenari dagokienez): besteak beste, in vitro heltzean, obozitoaren garapen-gaitasun egokia eskuratzen ez delako, ernaldua izateko gaitasuna eta enbrioi bideragarri bihurtzeko gaitasuna, alegia [1]. Obozitoaren garapen-gaitasuna gradualki lortzen da folikulugenesian zehar, eta horregatik da garrantzitsua etapa horietan gertatzen dena ulertzea. Obozitoa enbrioiaren hazkuntzaren oinarria da, hau da, bizitzaren oinarria, eta, hortaz, obozitoa oso zelula berezia eta ulertzen konplexua da. Obozitoaren hazkundea eta heltzea oso ondo koordinaturiko prozesuak dira, eta, akatsak izanez gero, epe luzeko ondorioak izan ditzake ugalkortasunean eta, ondorioz, ondorengoen osasunean. Izan ere, heltze-prozesuak baldintzatzen du sortu behar den izaki berria [2]. Garapen-bidean dagoen enbrioiaren kalitate egokia zuzenean lotuta dago obozitoaren heldutasunarekin eta kalitatearekin, eta heltze eta kalitate apalagoko obozitoak, aldiz, ernalketa-tasa baxuagoekin eta enbrioiaren ondorengo garapen txikiagoarekin. Beraz, kalitate oneko obozitoa ezinbesteko baldintza da enbrioia garatu eta bizirauteko [3]. Obozitoak enbrioiari osagai kromosomikoaren erdia ematen dio, baina bi gurasoen genomak ez dira simetrikoak, eta ez diote ekarpen bera egiten enbrioiari. Bere genoma nuklearraz gain, obozitoek mitokondrioak eta beste konposatu zitosolikoak ematen dituzte. Mitokondrioek beren DNA (mtDNA) dute, eta mtDNA ama-lerro germinaletik bakarrik transmititzen da [4]. Organismo baten ugalketa sexualaren lehen fasea gametogenesia da, obulutegietan eta testikuluetan dauden zelula germinaletatik gametoak eratzeko prozesua. Prozesu horri obogenesia deritzo emeetan eta espermatogenesia arretan, eta, meiosian zehar kromosoma bakoitzaren bikotekidea galtzen dutenez, zelula germinal haploideak (n) (obozitoak eta espermatozoideak) sortuko dira [5]. Gizakian, zelula germinalek 23 kromosoma dituzte, eta zelula somatikoek, aldiz, 46 kromosoma, hau da, diploideak dira (2n). Espermatogenesian zehar aldaketak gertatzen dira bolumenean, eduki zitoplasmatikoaren galeran eta kromatina nuklearraren berrantolaketan, eta espermatozoide helduek galdua dute proteinen adierazpena eta besikulen garraioa [6]. Horregatik, ekarpen bakarra genetikoa da (RNAi, RNA txi- https://doi.org/10.1387/ekaia.21880 81 Obozitoak in vitro heltzeko teknika (IVM): enbrioiaren garapen egokirako erronka kiak…), zeren eta hasierako enbroiaren garapenarena obozitoaren mRNAren eta folikulugenesian eta heltze-prozesuan metatutako proteinen araberakoa baita [7]. Hortaz, beharrezkoa da ernalketaren mekanismoak ulertzeko obozitoan gertatzen diren aldaketak zehatz-mehatz jakitea, jatorri enbrionariotik hasita ernaltzeko gai den zelula oso espezializatua bihurtzeraino: II. metafaseko estadioan dagoen obozitoraino, alegia. Izan ere, lehen aipatu dugun bezala, emeen ugalkortasun zuzena obozitoaren garapen egokiaren araberakoa da. Hazkuntza hori obulazioa baino lehenxeago hasten da, obozitoa heltzen denean. Obozitoaren heltze-prozesuan, meiosia berraktibatzen da, eta, horri esker, obozitoek aurrera egiten dute, I. profasetik meiosiaren II. metafasera [8]. 2. FOLIKULUGENESIA ETA OBOGENESIA 2.1. Folikulugenesia Obulutegia, gonada femeninoa, zelula germinalen (obozitoen) iturria da eta baita hormona sexual esteroideen hornitzaile nagusia ere [9]. Obulutegian obozitoen garapenerako oinarrizko egitura histo(fisio)logikoa folikulua da, eta obozitoez, pikor-geruzako zelulez eta teka zelulez osatuta dago. Erraz ulertzeko: folikulua izango litzateke obozitoaren etxea. Folikulogenesian, folikulu primordialak hazi eta bereizi egiten dira obulazio aurreko folikuluraino (de Graaf-en folikulua izenez ere ezagutzen dena). Obozitoaren garapen-gaitasuna, hau da, obozitoak meiosia berraktibatzeko eta osatzeko, ernaltzeko eta enbrioi bideragarri bat sortzeko duen gaitasuna, modu naturalean lortzen da folikulogenesian zehar [10]. Eme ugaztun guztien obozitoak fetuaren garapenean zehar sortzen dira. Esan bezala, horietako milaka obulutegian ageri dira, eta folikulu primordialen barruan daude. Ugaztunetan, obozitoa pikor-geruzako zelula deituriko geruza bakarreko zelula aitzindariekin elkartzean hasten da folikulugenesia, folikulu primordialak sortzean eta, espeziearen arabera, jaio aurretik edo ostean gertatzen da [9]. Folikulugenesia prozesu jarraitua da, eta, sexualki heltzean (gizakietan pubertaroan), emakumearen obulazio-zikloaren fase folikularrean, erreklutamendu folikularraren fenomenoa hasten da. Hazten jarraitzen duenak garapen fase guztietatik pasatu beharko du: folikulu primordiala, primarioa, sekundarioa, aurreantrala, antrala, dominatzailea eta obulatzailea [11] (ikus 1. irudia). Gainerako folikuluek ez badute garapenarekin jarraitzen, endekatu egingo dira, hau da, atresia-egoeran sartuko dira. Prozesu horretan, folikulua garatu ez ezik, obozitoa hazi egiten da, pikor-geruzako zelulak eta teka-zelulak ugaritu egiten dira, antroa izeneko barrunbea agertzen da eta esteroidogenesia hasten da. Jakina da hau- 82 Ekaia, 2021, 39, 79-90 Lide Totorikaguena Iturriaga, Estibaliz Olabarrieta López, Naiara Agirregoitia Marcos, Ekaitz Agirregoitia Marcos tapen- eta nagusitasun-prozesu hori kontrol endokrinoaren bidez gertatzen dela, eta gonadotropina-mendekoa dela, nahiz eta ez den ezagutzen zein faktorek zehazten duten folikulu jakin baten erreklutamendua (folikulu dominatzailea), eta ez beste batena. 1. irudia. Folikulugenesiaren fase nagusien eskema. Folikulogenesia folikuluaren garapen-prozesua da, eta folikulua obozitoa inguratzen duen pikor-geruzako zelulez osatutako egitura da. Horren barruan gertatzen da obogenesia eta obozitoaren zatiketa meiotikoa (Besikula germinala (GV), I. metafasea (MI) eta II. metafasea (MII)). Folikuluen hazkuntzaren lehenengo etapak folikulu sekundarioa eratu arte gonadotropinekiko independenteak dira. Hortik aurrera, hazkunde hormona folikulu-estimulatzailearen (FSH) araberakoa da. Azkenik, obulazioa gertatzen da hormona luteinizatzailearen (LH) estimulazio-tontorrari esker (Ansh Lab-etik moldatutako irudia [12]). 2.2. Obogenesia Obozitoen sorrerari dagokionez, aurretiaz aipatu bezala, obozitoak folikuluetan sortzen dira. Lehen etxeari buruz ari ginen eta oraingoan, berriz, hango biztanleei buruz. Ugaztun emeetan, jaiotzean, folikulu primordialen barnean dauden obozitoak I. zatiketa meiotikoaren I. profaseko diplotenoan geldituta daude, zelula folikular lauez inguratuta. Obulutegian dauden obozito horiek enbrioiaren endodermotik eratortzen diren zelula germinal primordialetik sortzen dira. Ondoren, mesenteriorantz migratuko dute, eta https://doi.org/10.1387/ekaia.21880 83 Obozitoak in vitro heltzeko teknika (IVM): enbrioiaren garapen egokirako erronka gandor genitaletan kanporatzen dira. Hasieran, zelula germinal primordialak obulutegira garraiatuko dira transferentzia pasiboaren bidez, enbrioiaren garapenean zehar gertatzen diren aldaketengatik. Behin garatu gabeko obulutegira heltzean, zelula horiek mugikortasuna galtzen dute, eta obogonia (2n) bihurtzen dira. Obogoniak zatiketa mitotikoaren ondorioz banatzen hasiko dira kopuruz handitu arte. Azken horiek meiosian sartuko dira, eta obozito primarioak sortuko dira, eta lehen zatiketa meiotikoko profasean sartuko dira. 3. OBOZITOAREN HELTZE-PROZESUA Ugaztun emeen obozitoen heltze-prozesua ugalkortasunean garrantzi handia duen prozesua da, ezinbestekoa baita obulua ernaldua izateko [8]. Obozitoen heltze-prozesua obogenesiaren azken etapa da, guztiz garatua dagoen obozitoa (n) ernalketarako prestatzen den etapa. Heltze-prozesuan obozitoak zenbait aldaketa izaten ditu: batetik, heltze nuklearra edo besikula germinaletik (GV) II. metafasera bitarteko progresioa [13], eta, bestetik, zelula-organuluen aldaketa eta birbanaketarekin eta produktu geniko berrien ekoizpenarekin zitoplasmako heltzea [14]. Ugaztunetan, obozitoetan lehenengo aktibazio meiotikoa enbrioiaren garapenean zehar gertatzen da, eta, arestian aipatu bezala, jaiotzean I. profaseko diploteno fasean blokeatuta geratzen dira heldutasun sexuala lortu arte (gizakietan, nerabezaroan). Obozito heldugabe horiek besikula germinal izenez izendatzen dira (GV), besikula germinala ageri delako etapa horretan. Besikula germinala nukleoak jasotzen duen izena da, obozitoaren etapa horretan itxura urtsua eta tamaina handia duelako. Ugalketa-ziklo bakoitzean zehar, LHaren kontzentrazioaren gorakadak meiosiaren berraktibazioa eragiten du II. metafasera (MII) arte, hots, obozitoen heltze-prozesua bultzatzen du [15]. Ugaztunetan, obozitoek meiosia oraindik etapa fetalean daudenean hasten da, obulutegietan, baina heldutasun sexuala iristean eta ugalketa-aparatuan ernaldu ondoren bakarrik amaitzen dute. Izan ere, espermatozoide bat ernaldu ahal izateko, obozitoak II. metafasean egon behar du eta, ernalketa gertatzen baldin bada, bukatuko da meiosia, zigotoaren zatiketa mitotikoarekin enbrioiaren garapena abiatzeko [16]. Obozitoaren heltze-prozesuan zehar zitoplasman, mintzean eta nukleoan aldaketa ugari gertatzen dira, obozitoa ernalketarako ondo prestatuta egon dadin eta enbrioia garapenaren lehenengo etapan mantendu ahal izateko. Heltze nuklearraren kasuan, aldaketa nagusien artean daude, besteak beste, besikula germinalaren (GV) haustura (GVBD), kromosomen kondentsazioa eta I. metafasera arte (MI) aurreratzea, lehenengo korpuskulu polarraren estrusioa eta bigarren zatiketa meiotikoaren metafasean (MII) gelditzea [14] (ikus 2.irudia). Azpimarratu behar da meiosia zelula 84 Ekaia, 2021, 39, 79-90 Lide Totorikaguena Iturriaga, Estibaliz Olabarrieta López, Naiara Agirregoitia Marcos, Ekaitz Agirregoitia Marcos germinalen (espermatogonia eta obogonia) bereizgarria den zelula-zatiketa mota dela. Haren helburua bikoitza da: kromosoma kopuru diploide (2n) bat kopuru haploide (n) batera murriztea eta informazio genetikoaren birkonbinazioa egitea [17]. 2. irudia. Heltze-prozesua: nukleoaren heltzearen aldaketa-fase nagusiak. Goian, obozitoen inmunofluoreszentzia heltze-prozesuan [mikrotubuluak (berdez), kromatina (gorriz) eta espermatozoideak (urdinez)]. Behean, obozitoen morfologia heltze-prozesuan. Laburdurak: GV: besikula germinala; GVBD: besikula germinalaren haustura; MI: I. Metafasea; MII: II. Metafasea [18]. Adinarekin eta hilekoaren ziklo (gizakietan) edota ziklo estral (gainerako ugaztun gehienetan) bakoitzaren agerpenarekin, folikuluen erreserba kantitatea eta kalitatea gutxituz doa, ugaztunen ugal-adina zehaztuz [19]. Esaterako, gizakietan, 500 obozito baino gutxiago obulatzen dira ugal-bizitzan zehar, baina jaiotzerakoan 300.000-400.000 obozito inguru daude [20]. Beraz, oro har, 1.600 folikulu primarioetatik bakarrak bukatuko du hilero heltze-prozesua, eta obulaziora iritsiko da. 4. MEIOSIAREN GELDIARAZTEA ETA BERRAKTIBAZIOA Meiosiaren geldiaraztea edota berraktibazioaren inguruan, gaur-gaurkoz, zalantza ugari daude, baina gero eta indar handiagoa hartzen ari da cAMPek duen paper garrantzitsua. Badirudi folikuluen oboplasmako AMP ziklikoaren (cAMP) mailaren erregulazioak baldintzatzen duela: cAMPen maila altuek meiosia inhibitzen dute, eta cAMPren maila baxuek, aldiz, berraktibatu [21]. Esan bezala, oraindik ez dira guztiz ezagutzen zein diren cAMPen mailak erregulatzen dituzten mekanismoak, baina obozitoaren barruan cAMP mailak erregulatzeko prozesuen hipotesi ezberdinak plazaratu dira: — cAMParen sarrera obozitoaren eta pikor-geruzako zelulen arteko Gap loturen bidez gertatzea [22]. https://doi.org/10.1387/ekaia.21880 85 Obozitoak in vitro heltzeko teknika (IVM): enbrioiaren garapen egokirako erronka — Obozitoaren cAMParen sintesi endogenoa G proteinari lorturiko hartzaile baten bidez gertatzea [23]. a) Adenilato ziklasaren bidez, ATP cAMP bihurtzen da [24]. b) Proteina kinasa A-ren (PKA) aktibazioaren bidez heltze-prozesua sustatzeko faktorea (Maturation Promoting Factor ingelesez, MPF) inaktibatzen da. — Zelula somatikoek (teka zelulak eta pikor-geruzako zelulek) Guanosina Monofosfato ziklikoz (cGMP) hornitzea obozitoa. cGMPek fosfodiesterasaren (PDE) jarduera inhibitzen du (cAMP degradatzen duen entzima) [25]. Dena den, oraindik ezezagunak diren arren obozitoeen heltze-prozesua pizten duten seinaleak, gero eta ziurtasun handiagoa dago seinale horietako asko G proteinei loturiko hartzaileen (GPCR) menpe daudela, eta GPCR hartzaile horien aktibazioak edo inaktibazioak obozitoen heltzeprozesua modulatzen dituzten seinalizazio ur-jauziak pizten dituztela [25]. Beraz, berpizkunde meiotikoa eragiten eta erregulatzen duten kanpo-seinaleak aurkitzen badira, baliteke farmakoen bidez heltze-prozesua kontrolatzea [26, 27, 28, 29, 30]. 5. OBOZITOA IN VITRO HELTZEKO TEKNIKA (IVM) IVM teknika lehenengo aldiz 1934. urtean proposatu zuten Pincus eta Enzemann-ek [31], baina 1990eko hamarkada hasierara arte ez zen lehenengo haurra jaio [32]. IVM teknika agertzeak obozitoen heltzearekin erlazionatutako fenomenoen oinarrizko ezagutza handitzeaz gain, in vitro ernalketa-teknikak optimizatzeko saiakeran aurrera egiten lagundu du. IVM teknikan, pazienteari, hormonekin estimulatu gabeko obarioetatik edo estimulazio txikia jaso duten obarioetatik, heldu gabeko obozitoak erauzten zaizkio eta hazkuntza-inguruneetan heltzen dira, ondoren bestelako ugalketa-tekniken bidez haurdunaldia lortzen saiatzeko [33] (ikus 3. irudia). In vitro heltze-teknikei esker, obulutegien estimulazioa gomendatzen ez zaien emakumeek haurdunaldia lor dezakete hormona-tratamendurik gabe. Aukera hori, batez ere, obulutegi polikistikoak dituzten emakumeetan erabili izan da, obulutegien hiperestimulazioa saihesteko [34]. Izan ere, hormonak hartzeak albo-kalte ugari dakartza, baina ez soilik obulutegi polikistikodunentzat: besteak beste, emakumeen % 10ek hormonei txarto erantzuten die, IVF zikloen % 33ek obarioen hiperestimulazio-sindromea izateko arriskua dauka eta, % 33 horietatik, kasu larrienetan hil egiten dira [35]. Beste zenbait emakumerentzat ere ez da gomendagarria hor- 86 Ekaia, 2021, 39, 79-90 Lide Totorikaguena Iturriaga, Estibaliz Olabarrieta López, Naiara Agirregoitia Marcos, Ekaitz Agirregoitia Marcos monen bidezko tratamendua: adibidez, obulutegi polikistikodun sindromea daukatenentzat eta minbiziaren aurkako tratamenduak jaso dituzten pazienteentzat [36]. Gainera, azken urteotan familia-ereduetan izan den bilakaerarengatik (bikote homosexualak edota gurasobakarrak), gero eta gehiago dira IVM teknikaren onuraz balia litezkeenak, antzutasun-arazorik ez izanda teknika hori delako hormonak hartzea saihesteko teknikarik aproposena lagunduriko ugal-prozesua aurrera eramateko. 3. irudia. Obozitoak in vitro heltzeko teknika (IVM). Hormona-dosi gabe edo dosi baxuarekin estimulaturiko obulutegietatik obozito heldugabeak erauzten dira, ondoren, laborategian IVM teknikaren bidez petri kutxetan obozitoak exogenoki heltzeko ingurune berezietan. Behin obozitoak helduta, in vitro ernaltzen dira in vitro ernalketa (IVF) edo espermatozoide-injekzio intrazitoplasmatikoa (ICSI) tekniken bidez haurdunaldia lortzen saiatzeko. Hala ere, nahiz eta azken hamarkadan IVM teknikaren hobekuntza nabarmenak izan diren, IVMaren emaitzak ez dira beste ugalketa-teknikak bezain eraginkorrak eta hau da gutxien garatuta dagoena (urtean, kliniketan egiten diren ugal-ziklo induzitu guztien % 0,1) [37]. 6. ONDORIOAK Nabarmendu behar da meiosiaren geldiaraztearen mantentze-prozesuak seinaleztapen zelular konplexu bat eskatzen duela, obulazio aurreko FSHaren eta LHaren estimuluen bidez eraldatzen dena, eta, horren ondorioz, meiosia berraktibatzen da eta obozitoa heltzen da. Gertaera parakrinoak ere badira, folikulu-zelulen eta obozitoaren arteko barne-harremanen arabera gertatzen direnak. Gertaera horiek guztiak beharrezkoak dira ernalketaren ondorengo enbrioi osasuntsu batean garatzeko ahalmena duen gameto funtzionala ekoizteko; gero eta ebidentzia gehiago baitago obozitoaren kalitateak zeharo eragiten duela ondorengo ernalketan eta enbrioien garapen egokian.
