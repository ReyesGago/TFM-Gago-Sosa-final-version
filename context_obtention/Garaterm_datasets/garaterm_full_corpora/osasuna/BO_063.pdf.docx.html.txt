TRATAMENDU TOPIKOEN ERAGINKORTASUNA ERRADIODERMITISAREN PREBENTZIORAKO BULARREKO MINBIZIAN TRATAMENDU TOPIKOEN ERAGINKORTASUNA ERRADIODERMITISAREN PREBENTZIORAKO BULARREKO MINBIZIAN SARRERA Marko kontzeptuala eta justifikazioa: Erradioterapiak eragindako dermatitisari erradiodermitisa deritzo. Honek, mina, deserosotasuna, narritadura, azkura eta erresumina sor dezake. Azaleko aldaketa hauek eguneroko jardueretan eragin ditzake, emakumeen bizi kalitatea murriztuz. Ondorioz, bularreko minbizi eta beraz, tratamenduen intzidentzia handituz doala ikusita, garrantzitsua da bigarren mailako efektuen, eta konkretuki erradiodermitisaren prebentzio egoki bat egiten jakitea, erizainen ikuspegitik, izan ere, paziente onkologikoaren eguneroko zainketaz arduratzen den profesionala baita, alor anitzeko arreta eskainiz. Helburua: Erradiodermitis akutuaren prebentziorako tratamendu topikoen eraginkortasuna zein den aztertzea, bularreko minbizia duten eta kanpo erradioterapia tratamendu bat jasotzen ari diren pazienteetan. Metodologia: 2008 eta 2019 urte bitartean argitaratutako ikerketak erabili dira literaturaren berrikusketa bibliografiko hau burutzeko. Hurrengo datu baseak kontsultatu dira: Medline, Cuiden, Cochrane eta Cinahl. Horrez gain, eskuzko bilaketak ere burutu dira, RNAO eta NICE praktika klinikorako gidetan eta European Journal of Oncology Nursing edo Science Direct aldizkarietan bilaketak eginez. Bilaketa gaztelaniaz eta ingelesez idatzitako artikuluetara mugatu da. Azkenik, 19 artikulu aztertu dira. Diseinuari dagokionez, 15 entsegu kliniko kuantitatiboak izan dira, 3 kuantitatibo kohortezkoak, eta errebisio sistematiko 1. Emaitzak eta eztabaida: 19 artikuluetatik, sei artikulu landare jatorriko tratamendu topikoen eraginkortasuna aztertu zuten, beste bost artikuluk kortikoidedun kremena, bik azido hialuronikoarena eta besteak jatorri ezberdineko produktuak, hala nola, atorbastatina, giza hazkunde faktore epidermiko errekonbinatzailea, zilarrezko sulfadiazina, borona daramaten kremak eta emoliente desberdinak. Erradiodermitis prebentziorako eraginkorrak silimarina, urea daraman krema, zilarrezko sulfadiazina, borona eta batez ere kortikoideak direla esan dezakegu. Dena den, beste askok gradu ezberdinen intzidentzia murrizten edo sintomen maneiuan lagundu dezaketela ikusi egin da. Ondorioak: Orokorrean, errebisio honen bidez atera izan den ondorio nagusia, gaur egungo zainketak, hau da, batez ere erabiltzen diren produktuak erradiodermitis prebentziorako, hala nola, emolienteak edo ohiko higienea, eraginkorrak ez direla ikusi egin da. Izan ere, artikulu gehienetan, tratamendu berria mota honetako ohiko zainketekin alderatzen da, eta aztertutako produktu berriak eraginkorragoak direla berretsi dute. Gainera, ikerketa gehiago egin beharra dagoela ondorioztatu da, bai lagin handiagoetan tratamendu topikoen eraginkortasuna aztertuz, bai erizainei behar duten ikusgarritasuna ere emanez. Hitz gakoak: “erradiodermitisa”, “erradioterapia”, “prebentzioa”, “bularreko minbizia” eta “zainketa” ESPARRU KONTZEPTUALA ETA JUSTIFIKAZIOA Minbizia kontzeptu orokor bat da, bere barnean hainbat gaixotasun desberdin barneratzen dituena, gure organismoko atal desberdinak eragin ditzakenak. Gaixotasun genetikoa da, zeluletako geneen adierazpenean ematen den asalduragatik gertatzen dena. Era akumulatiboan eta sekuentzialean ematen da , neoplasia gaiztoa agertu arte; eraldatutako zelulak kontrolik gabe hazten dira eta alboko ehunak inbaditzeko eta beste organoetara hedatzeko, hau da, metastatizatzeko gaitasuna garatzen dute. Minbizia munduko bigarren heriotz kausa da. Sei heriotzetatik bat gaixotasun honen ondorioz gertatzen dira, 2015. urtean 8,8 milioi hildako egon ziren izan ere. Espainian ere morbilitatea eragiten duen jatorri nagusia da minbizia, eta tumore kantitatea handiagotzen joan da, 2012-rako 14 milioi kasu aurreikusita, 2018-rako 18,1 milioietara ailegatuz. Hurrengo bi hamarkadetan, kasu kopurua handitzen jarraituko duela adierazten dute balioespenek, 2040 urterako 29,5 milioi kasuetara helduz. Honetaz gain, tumoreak euskal autonomia erkidegoko heriotz kausa nagusia ere dira, izan ere, 2017.urtean heriotza guztien %29,4 suposatu zuten, gizonezkoen lehenengo eta emakumeen bigarren heriotz kausa bilakatuz. Gainera, mundu mailan nahiz Espainian, emakumeen artean, minbizi mota ohikoena bularreko minbizia da. Minbizi mota honen 32.536 kasu berri estimatzen dira 2019. urterako Espainian eta 2017. urtean hemen ere, emakumeetan heriotza eragin zuten minbizien artean, bularrekoa izan zen hilkortasun-tasa handiena izan zuena (6.489). Bularreko minbizia tumore gaizto mota bat da, bularreko guruin ehunetan sortzen dena. Zelula tumoral hauek inguruko ehunak inbaditzeko eta haietan ezartzeko gaitasuna hartzen dutenean bularreko minbiziaren aurrean egongo gara. Sintoma ohikoenen artean minbizi honen diagnostikorako bularren tamainaren aldaketa, irregulartasunak bular inguruan, besoak altxatzean bular baten mugimendu murriztuagoa, zonaldeko azalaren aldaketa (ultzerak, kolore aldaketak…), aldaketak titiburuan, besapean nodulu baten agerpena, nekea edo hezur mina, eta min lokalizatua bularrean egongo dira. Behin gaixotasun diagnostikoa egiaztatuta eta beharrezko probak eginda minbiziaren fasea zein den jakiteko, bularreko minbizirako tratamendu bat zehaztu beharko da. Tratamendua multidiziplinarra izango da beti, eta hainbat faktoreren menpe egongo dira: adina, egoera orokorra, hormona egoera, minbiziaren lokalizazioa, honen fase edo estadioa…Hala ere, bularreko minbiziaren tratamenduak bost taldetan sailkatzen dira orokorrean: kirurgia, erradioterapia, kimioterapia, hormonoterapia eta terapia biologikoa. Erradioterapia X izpien edo indar handiko beste partikulen erabileran datzan teknika da, minbizidun zelulak suntsitzeko eta tumorearen hazkuntza atzeratzeko, alboko ehun osasuntsuak mindu gabe. Minbizia duten pazienteen erdiak baino gehiago erradioterapia mota bat edo beste jasotzen dute. Erradiazio eta izaki bizidunen arteko interakzioaren ondorioz, energia gordailu bat sortzen da; hau da, ionizazio erradikal libreak agertzen dira. Honen ondorioz, ADN-aren base hidrogenatu oinarrietan zatiketa bat eman eta ADN-aren suntsipena gertatzen da. Prozesu hau zatitzen ari diren zeluletan soilik gertatzen da, eta minbizidun zelulen zatiketa, beste zelulekin alderatuta, askoz azkarragoa denez, zelula tumoral hauek erradiosentsibilitate handiagoa izango dute. Beste kasu batzuetan, nukleoa suntsitu beharrean, entzimak, zitoplasma… suntsitzen dituzte erradikalek eta beraz, hurrengo zelulen malformazioa eragingo dute, heriotza eraginez ere. Bost motatako erradioterapia mota egon daitezke: erradioterapia neoadyubantea, erradikala, adyubantea, konkomitatea eta kirurgia barnekoa. Neobyubantean, erradioterapia lehenengo tratamendu moduan erabiltzen da, tumorearen tamaina murrizteko eta modu honetan, geroago kirurgia errazteko. Erradikalean, tratamendu bakar moduan erabiltzen da, gaixotasuna sendatzeko edo/eta organoen funtzioa mantentzeko asmoz. Adyubantean erradioterapia kirurgia edo kimioterapia ondoren ematen da, tratamendu lokala sendotzeko. Konkomitantean beste tratamendu batekin batera ematen da erradioterapia, emaitzak hobetzeko helburuarekin. Azkenik, kirurgia barnekoa dosi bakarraren administrazioan datza, kirurgia egiten den bitartean. Gainera, administrazio moduaren arabera ere, bi talde handietan sailkatzen da erradioterapia: kanpokoa eta barnekoa edo brakiterapia. Kanpokoan erradiazio ionizanteak tamaina handiko makina batek sortzen ditu, azeleragailu linealak hain zuzen ere. Brakiterapian ordea, material espezifikoak (isotopo erradioaktiboak) erabiltzen dira, pazientearen gorputz barnean sartzen direnak gero, hazi, orratz, hari, urkila…moduan. Espainian, onkologia erradioterapikoko hiru pazienteetatik bat bularreko minbizia du. Gaixotasuneko edozein fasetan etortzen dira pazienteak zerbitzu honetara, bai fase goiztiarretan kirurgia kontserbatzailearen ondoren, bitarteko faseetan torax, gongoil inguru, besape, zonalde klabikular edo bular barnearen tratamendurako; eta estadio aurreratuetan ere metastasien irradiaziorako. Irradiazio hauek, eguneroko dosi txikien administrazioan datza, astero bost egunetan zehar, denbora tarte baten bitartean. Aurrerapen teknologikoei esker, gaur egun, eguneroko dosia handiagotu dezakegu eta beraz, tratamendu denbora murriztu eraginkortasuna galdu barik. Bularreko irradiazioa orokorrean, onargarria izan ohi da eta toxizitatea irradiatzen ari den bolumenaren eta aurreko tratamendu sistemiko edo/eta konkomitanteen araberakoa izango da. Erradioterapia tratamenduak lehen aipatutako moduan, zelula tumoralak suntsitzeaz gain, ehun osasuntsuetan ere eragin dezake; hori dela eta, bigarren mailako ondorioak agertu ohi dira. Efektu ohikoenak astenia eta arazo kutaneoak dira. Erradioterapiak eragindako dermatitisari erradiodermitisa deritzo. Honek, mina, deserosotasuna, narritadura, azkura eta erresumina sor dezake. Erradiodermitisaren sintomak zeintzuk diren ulertzeko asmoz, azalaren oinarrizko arkitektura zein den ulertzea ezinbestekoa da, gero zer aldaketa ematen diren jakiteko. Gure azala bi geruzetan banatzen da: epidermis eta dermisa. Epidermisa geruza basalean finkatzen da, dermisetik banatzen duena, eta hainbat estratutan zatitzen da: geruza basala, arantzaduna, pikordun geruza eta kornea. Geruza basalean keratinozitoak sortzen dira, eta hauek melaninaren sintesiaren arduradunak dira, pigmentazioan eraginez. Arantzaduna geruzarik lodiena da, eta keratinozitoak bultzatzen dituzte gainazalera. Pikordun geruza granulu zitoplasmatikoak ditu eta azkenik, geruza korneoa ez dago zelulaz osatuta, baizik eta keratinazko gorpuzki intrazitoplasmatikoez. Kanpoko geruzako zelulak askatzen direnean, geruza basaletik datozen zelulekin ordezkatzen dira. Hori dela eta, epidermisaren berrikuntza ematen da 3-4 astero, nahiz eta hainbat faktoreren menpe egon. Dermisa epidermisaren behekaldean dago eta milimetro batzuetako lodiera du soilik. Mikrokapilare batzuk ditu, epidermisa elikatzeko asmoz. Lehenengo atala, epidermisarekin kontaktua duena, geruza papilarra da, eta bertan, odol basoak, baso linfatikoak, nerbioak, ile folikuluak eta ehun glandularra dago. Azalaren ugalketa prozesu azkarra dela eta, erradiazioaren efektuei goiz erantzuten die. Geruza basaleko zelulak, bereizi gabekoak direnez eta zatitze tasa handiagoa dutenez, erradiosentsibilitate altuena dutenak dira. Lehendabiziko erradiazio dosiaren ondoren, zelula basalen portzentai finko bat suntsitzen da. Beste zelulak kornifikatzen hasi, eta azkarrago askatzen dira. Hau guztia dela eta, alterazio bat ematen da geruza basaleko zelulen produkzio normal eta gainazaleko zelulen suntsipenaren artean. Gainera, hanturazko erantzunak histamina eta serotonina sekrezio bat eragiten du, kapilarren kanpoko zelulen mina eta dilatazio kapilarra emanez. Azken honen eraginez, eritema ematen da, edemarekin batera, baskularizazio handipena eta buxadura dela eta. Gainera, 2-4 asteren ondoren, hiperpigmentazioa emango da ere, epidermisaren gainazaleko geruzetarako melaninaren migrazioa dela eta. Honetaz gain, alde batetik, dermatitis lehorra bi arrazoirengatik emango da: zelula basalak gainazaleko geruzak berrizteko duten gaitasunaren murrizketagatik eta izerdi guruin eta sebo-guruinen funtzio gutxitzeagatik. Beste aldetik, dermatitis hezea eman daiteke, kapilar kanpoko zelulen kalteagatik, odol fluxu handipena, hiperemia eta edemarekin batera agertuz 45-60Gy-etatik gora (pazienteak bereganatu duen erradioterapia dosia Gy (gray)-etan neurtzen da. Ile folikuluen suntsipena ematen da ere, eta ilea askatu egiten dute. Azkenik, ultzerazioa eta nekrosia 60Gy-tik gora emango da, orbain atrofiko iraunkorra sortuz. Erradioterapiak berrepitelizazioa fasea luzatuko du, normalean 10 egunetan ematen dena. Aipatutako sintoma huen guztien aretan, Pignol J et al 2008 egindako ikerketa batean ikusi egin zen pazienteen %90-ek eritema jasaten dutela eta %30 dermatitis hezea ere pairatzen duela. Erradiodermitis edo epitelitis akutuaren sintomen sailkapenerako eskala erabilienak Radiation Therapy Oncology Group egindako RTOG eskala edo CTCAE (Criterios de terminología común para efectos adversos) dira, eta biak lau ataletan banatu ohi dira: Erradioterapiaren bigarren mailako efektu kutaneoak goiztiarrak eta orokorrean itzulgarriak izan ohi dira eta tratamenduan zehar edo lehenengo hiru hilabetetan agertzen dira. Bularreko minbizian konkretuki, Drost L et al 2018 egindako ikerketan, ikusi egin zen bigarren edo hirugarren irradiazio astetik aurrera hasten direla efektuak eta kronifikatu egin daitezkeela (hiru hilabete baino gehiago irauten badute). Kasu honetan, tratatzeko zailagoak izan ohi dira. Erradioterapiaren ondorioz kaltetutako paziente kopurua handiagotzen doa modu ikaragarrian, beraz, ezinbestekoa da pazienteak informatzea eta toxizitate kutaneo hau aurreikustea. Azaleko aldaketa hauek eguneroko jardueretan eragin ditzake, emakumeen bizi kalitatea murriztuz. Hau saihesteko, erizainen artean zainketa helburuak azaleko erreakzio hauetan azal osotasuna mantentzea, garbiketa, erosotasuna bermatzea, mina gutxitzea, traumatismoen aurkako babesa lortzea, infekzio prebentzio eta zainketa, eta sendaketarako ingurune hezea lortzea egongo dira. Pazienteen %85-90ak pairatu ditzake azal aldaketa hauek, beraz garrantzitsua da, bigarren mailako efektu hau alde batera ez ustea. Aurretik aipatutako sintomengatik eta itxura pertsonalean ere duten inpaktuagatik, erizainek zainketa multidiziplinarra eskaini behar dute, laguntza emanez ere, pazientearen parte hartzea sustatuz. Erizain profesionalak erradioterapia tratamenduan zehar gero eta funtzio garrantzitsuagoa du. Sortzen edo gertatzen joan daitezkeen zailtasunak tratatu behar dituen arduraduna da eta gainera, pazienteei informazio egokia emateaz eta beharrezko zainketak egiteaz, beti pertsona bakoitzari egokituta, arduratzen direnak diren profesionalak dira. Ondorioz, bularreko minbizi eta beraz, tratamenduen intzidentzia handituz doala ikusita, garrantzitsua da bigarren mailako efektuen, eta konkretuki erradiodermitisaren prebentzio egoki bat egiten jakitea, erizainen ikuspegitik, izan ere, paziente onkologikoaren eguneroko zainketaz arduratzen den profesionala baita, alor anitzeko arreta eskainiz. Erradiodermitisak pazienteetan duen inpaktua ikusita, oso erabilgarria izango litzateke prebentziorako metodo fidagarrienak zeintzuk diren jakitea eta hauek gure eguneroko zainketetan finkatzea, pazienteen bizi kalitatea hobetzeko asmoz. HELBURUA Erradiodermitis akutuaren prebentziorako tratamendu topikoen eraginkortasuna zein den aztertzea, bularreko minbizia duten eta kanpo erradioterapia tratamendu bat jasotzen ari diren pazienteetan. METODOLOGIA Diseinu mota Gradu amaierako lan honen helburuari erantzuna emateko literatura errebisio kritikoa aurrera eraman da. Bilaketa prozesua Gradu amaierako lan hau garatzeko informazioa lortzeko hurrengo data base eta metabilatzaileak erabili dira: Medline, Cuiden eta Cinhal. Horrez gain, Cochrane publikazio elektronikoan egin da bilaketa, errebisio sistematikoak eta ausazko entsegu klinikoak topatzeko asmotan. Behin lanaren helburua definituta, helburua hitz gakoetan deskonposatu da: erradiodermitisa, erradioterapia, prebentzioa, bularreko minbizia eta zainketa. Jarraian, hitz hauen sinonimoak zerrendatu dira (lengoaia naturala) eta ondoren, datu base bakoitzean ezarritako deskriptoreen zerrenda burutu da (Tesauroa, lengoaia kontrolatuan), Medlinen eta Cochrane Library-n MeSH-ak eta CINAHL-en “Descriptores de CINAHL”-ak. Gainera, Cuiden-en “texto libre” erako hitzen bidez egin da bilaketa (1.eranskina). Hitzak gazteleratik ingelesera itzultzeko DeCS aplikazioa kontsultatu da. Behin kontzeptu nagusietarako datu-base bakoitzeko hitz gakoak lorturik, bilaketa ekuazio ezberdinak saiatu ziren operadore boleano ezberdinen bitartez, AND eta OR. Bilaketa prozesua hasterako orduan barneratze eta kanporatze irizpide zehatz batzuk definitu ziren bilaketa bibliografiko espezifikoagoa lortuz. Barneratze irizpideak Argitalpen mota Lanaren helburuari erantzuna eman ahal izateko, egokia den diseinua onartu da, aurkitutako informazioa ebidentzia maila altukoa izan dadin. Kasu honetan, orokorrean erabilitako bibliografia lan kuantitatiboetan oinarritu da, hau da, jatorrizko ikerkuntza esperimental, meta analisi, entsegu klinikoak. Gainera, errebisio sistematiko eta kritiko eta literatura errebisioak aztertu dira. Argitalpen data 2008 eta 2019 urteen bitartean argitaratutako artikuluak ikertu ziren. Denbora tarte hau, artikulu kopurua handitzeko helburuarekin ezarri da, informazio zabala eta eguneratua aurkitzeko asmoz. Argitalpen hizkuntza Bilaketa gaztelaniaz nahiz ingelesez argitaratutako lanetara mugatu da, izan ere, hauek dira menperatzen ditudan hizkuntzak. Gaia Helburuari erantzuten dioten artikuluak kontuan hartu dira. Erradiodermitis akutuaren prebentziorako metodo topiko desberdinak aurkezten dituzten ikerketak, haien eraginkortasuna bermatuz. Hala ere, badaude prebentzioa eta tratamendua aldi berean ikerketa berdinean sartzen dituzten argitalpenak, beraz hauek ere kontuan hartu dira, prebentzio atalean soilik oinarrituz. Populazioa Ikerkuntza gaia erradiodermitis akutuaren prebentziorako metodo eraginkorrenak zeintzuk diren aztertzea da, bularreko minbizia duten eta erradioterapia tratamendu bat jasotzen ari diren pazienteetan. Beraz, adin nagusiko (>18 urteko) emakumeak hartu dira kontuan, edozein fase edo estadiotako bularreko minbizia duten eta erradioterapia jasotzen ari direnak. Herrialdea Ez da limitaziorik jarri herrialdeak definitzean, informazio anitza lortzeko helburuarekin, edozein herrialde zein kulturatan aurrera eramandako ikerkuntzak barneratu dira. Kanporatze irizpideak Barneratze irizpideak betetzen ez zituzten artikuluak ez ziren hautatu. Argitalpen mota Hirugarren mailako iturrietatik lortutako informazioa ebidentzia maila baxua dela bide deuseztatu dira, hau da, literatura grisa. Argitalpen data 2008 urtea baino lehenago argitaratutako artikuluak ez dira kontuan hartuko. Hizkuntza Menperatzen ez ziren hizkuntzetan argitaratuta zeuden artikuluak baztertu dira, ondorioz, euskaraz, gaztelaniaz edo ingelesez idatzita ez dauden artikuluak. Populazioa 18 urte baino gutxiagoko pertsonak baztertu dira, baita bularreko minbizia duten baina erradioterapia jasotzen ari ez diren emakumeak. Eskuragarritasuna Artikuluen full text-a lortzea posiblea izan ez denean, artikuluak deuseztatu egin dira. Artikuluen aukeraketa Datu baseetan bilaketa ekuazioak planteatu ondoren, artikuluen aukeraketa burutu zen. Horretarako, bilaketa ekuazio batzuetan urteen filtroa gehitu zen; barneratze irizpideetan ezarritako urteen tartea, 2008-2019 bitartekoa, hain zuzen. Hitz gakoen sinonimoak barneratuz, gainera, bilaketa askoz aberatsagoa izan zen. Hasierako aukeraketa izenburua irakurrita egin zen. Gaiarekin erlazionatutako artikuluen abstract irakurri ondoren, gaiarekin bat zetozenak eta barneratze eta kanporatze irizpideak betetzen zituztenak aukeratu ziren. Geroago, artikuluen Full-text-ak eskuratu ziren, irakurketa osoa burutu ahal izateko. Hasieran, lanaren helburua erradiodermitis akutuaren prebentziorako metodo eraginkorrenak zeintzuk diren aztertzea zen , hau da, helburu orokorragoa aukeratu zen. Bilaketa egin ondoren, eta ikusiz, artikulu baliagarri gehiegi zeudela, helburua soilik pixka bat zehaztea erabaki zen. Nahiz eta artikulu gehienak tratamendu topikoei buruz hitz egiten zuten, bazeuden tratamendu orletan oinarritzen ziren beste gutxi batzuk, beraz, hauek baztertzea erabaki zen, helburua erradiodermitis akutuaren prebentziorako tratamendu topikoen eraginkortasuna zein den aztertzea aldatuz. Gainera, hauek baztertuta ere, gehiago, irakurketa kritikoan zorrotzagoa izatea ere erabaki zen, artikulu gehiago baztertu nahian, soilik ebidentzia altueneko artikuluetan oinarrituz. Artikuluen analisia Azkenik, lortutako artikuluen kalitatea eta lanaren helburuari erantzuteko, datuen egokitasuna ziurtatu zen. Horretarako, azterketa kritikorako taula erabili zen artikulu bakoitzean (4. eranskina). Bestalde, 5. eranskinean jarraitutako prozesua artikuluak bereganatzeko fluxu diagrama baten bitartez irudikatzen da. Gainera, ikerketa bakoitzari buruzko informazioa atera zen, taula batean irudikatuz, artikulu bakoitzaren helburua, lagina eta jarraitutako interbentzioa datuen analisia, konparaketa eta eztabaida burutu ahal izateko (6.eranskina). Horrela, artikuluetan jarraitutako metodologia eta interbentzioa egokiak zirela aztertu zen. Laginaren tamaina, ezaugarriak eta burututako interbentzioa (tratamendu topiko desberdinen aplikazioa) kontuan hartu zen. Talde interbentzioa eta kontrola itsutzeko estrategiak aztertu ziren. Hau da, talde kontrola plazeboa jasotzea positiboki baloratu zen. Aldi berean, kontuan hartu zen toxizitatea edo mina neurtzeko erabilitako eskala zein izan zen. Honen bidez sei artikulu baztertu egin ziren, batez ere gehienak, lagin oso txikia izateagatik, ez dutelako azken finean ohiko biztanleria irudikatzen. Azkenean, emaitzak osatzeko, 19 artikulu lortu dira. EMAITZAK ETA EZTABAIDA Erradiodermitis akutua eta bularreko minbizia pairatzen duten pazienteen beharrei erantzuteko, eta erradioterapiaren bigarren mailako ondorio hau prebenitzeko, tratamendu topiko eraginkorrenei buruzko ikerketen emaitzak landu dira. Hauek eragiten dituzten onurak baieztatzeko helburuarekin bilaketa bibliografiko hau aurrera eraman da. Horretarako, 19 artikulu aztertu dira eta diseinuari dagokionez, erabilitako artikulu guztiak kuantitatiboak izan dira, 15 ikerketa kuantitatibo entsegu klinikoak motakoak, 3 kuantitatibo kohortezkoak eta errebisio kliniko 1 (1.diagrama). Aukeratutako ikerketak, bularreko minbizia duten pazienteetan erradiodermitis akutuaren prebentziorako tratamendu topiko konkretu baten eraginkortasuna aztertzeko helburua zuten. Artikuluak aztertu ondoren, zenbait kategoriatan banatu ziren, erabilitako tratamendu topikoaren arabera. Emaitzak, bi kategoria nagusitan banatu dira: landare jatorrikoak eta beste jatorri batekoak. Alde batetik, landare jatorrizko osagaietan oinarritutako kremen edo ukenduen prebentziorako eraginkortasuna azaltzen da. Bestetik, beste jatorriko tratamenduetan, lau azpiatal banatzen dira: kortikoideak dituzten kremak, emoliente desberdinak, azidoak dituzten ukenduak eta ohiko metodoak edo osagai desberdineko beste tratamendu batzuk. Landare jatorrikoak Bilaketa bibliografikoan 6 artikulu aurkitu egin ziren non jatorri naturaleko tratamendu topikoen eraginkortasuna ikertu egin zen, konkretuki Silimarina, Kalendula eta Boswellia landareetatik eratorritako kremak, Mebo ukendua eta oliba olioan oinarritutako beste krema bat. Silimarina zehazki, bi ikerkuntza desberdinetan ebaluatu egin zen. Ikusi egin da silimarinak oxidazio eta hanturaren kontrako efektuak izan dituela. Alde batetik, Karbasforooshan H. et al-ek aurreko urtean egindako ikerketan %1-eko kontzentrazioko silimarina gelaren eraginkortasuna ikusi nahi izan zuten, eta horretarako, 20 pazientek aipatutako gela jaso zuten erradioterapian zehar eta beste 20-k silimarina osagaia baztertuta, formulazio berdineko plazeboa eman zuten, hau guztia, tratamenduan zehar eta bost aste geroago ere. Itsu bikoitzeko entsegu klinikoaren ondoren, ikusi egin zen toxizitatea (CTCAE eta RTOG eskalen bidez neurtu zena) hirugarren eta bostgarren asteren artean, interbentzio taldean nabarmenki gutxitzen zela. Gainera, silimarina erabili zuten taldean, erradiodermitisaren agerpenean eta aurrerapenean atzerapen nabarmena ikusi egin zen. Beste aldetik, Becker-Schiebe M et al-ek kohortezko ikerketa bat egin zuen, eta aurreko zainketetan erabiltzen zen %5 dexpanthenol krema eta geroago erabiltzen hasi ziren silimarina oinarri duen Leviaderm izeneko krema espezifikoaren eraginkortasuna alderatu zuten. Bukatzean, ondorioztatu egin zen silimarinak toxizitatea berez gutxitu edo prebenitu ez duela, baina, hau garatzeko bataz besteko denbora nabarmenki luzatzen du, eta gainera, 2. eta 3. graduko (RTOG eskala) erradiodermitis kasu gutxiago egon ziren Leviaderm taldean ere. %5 dexpanthenol taldean erreakzio kutaneo gehiago ere ikusi ziren. Beraz, bi ikerketetan, silimarinan oinarritutako tratamenduaren onurak eta eraginkortasuna egiaztatu ziren, izan ere, bietan toxizitatea garatzeko denboraren atzerapena ikusi egin zen. Kalendulari dagokionez, Sharp L eta al-ek egindako itsu bikoitzeko entsegu kliniko batean, Kalendula officinalis landaretik eratorritako kremaren eraginkortasuna ebaluatu zen. 411 pertsonako lagin batean krema hau hidratatzaile batekin (Essex) alderatu egin zen, hau egunean bi aldiz, erradioterapia lehen egunetik, hau bukatu eta bi aste pasatu arte aplikatuz. Toxizitate graduari dagokionez (RTOG eskalarekin neurtu zena) bi talderen artean ez zen estatistikoki desberdintasun nabarmenik ikusi. Mina, narriadura edo erredura sentsazioari dagokionez (EVA eskalarekin neurtuta kasu honetan), ez ziren desberdintasunik ikusi ere. Gainera, aplikazioa eta absortzioari dagokionez, pazienteek hidratatzailea nahiago izan zuten. Beraz, erradiodermitis akutuaren prebentziorako kalendulak onurarik ez dakarrela ondorioztatu daiteke. Boswellia landareari dagokionez, Togni S et al-ek egin zuten entsegu klinikoan, Boswellia serrata landarean (%2-ko kontzentrazioan) oinarritutako kremaren prebentzio eraginkortasuna ebaluatu zuten, izan ere, zuhaitz tropikal baten erretxinatik ateratako azido hauek hanturaren kontrako propietateak dituela ikusi egin dute. Ohiko krema hidratatzaile batekin alderatuz, ikusi egin zen erradiodermitisak eragindako eritema murriztu egiten zuela (p=0.009), eta gainera, azaleko sintomei dagokionez (azkura eta erredura sentsazioa), intzidentzia baxuagoa ikusi zen Boswellia krema aplikatu zuten taldean. Hala ere, toxizitate graduari dagokionez (RTOG eskalarekin neurtuta) emaitzak ez ziren estatistikoki esanguratsuak izan. Beraz, toxizitate prebentzioan berez ez duela laguntzen ondorioztatu daiteke, baina sintomen maneiuan lagungarria da. Geara FB et al-ek egindako beste ikerketa batean Mebo ukendua ebaluatu egin zen erradiodermitis prebentziorako. Honek β sitosterola du, hazietan intxaurretan… lortzen dena, eta ezti eta sesamo olio oinarri batean ipintzen da normalean. Ingurune hezea eskainiz, keratinozitoen migrazioan lagundu eta eraginkortasuna ikusi egin da zauri akutuen maneiuan. Ikerketan pazienteek egunean bi aldiz eman behar zuten produktua erradioterapian zehar eta bi aste geroago ere. Trolamina krema orbaintzailearekin alderatuz, prurito larria murriztu egin zuen Mebo ukenduak (p=0.01). Gainera, min maila baxuagoa ikusi egin zen interbentzio taldean ere (p=0.02). Hala ere, dermatitis toxizitateari dagokionez (RTOG eskala) ez ziren desberdintasun nabarmenik ikusi bi talderen artean. Ondorioz, sintomen maneiurako eraginkorragoa dela esan daiteke. Azkenik, Chitapanarux I et al-ek lagin pixka bat txikiagoarekin egindako beste entsegu kliniko batean, oliba olioz eta kaltzio hidroxidoz egindako emultsio partikular baten erabilera profilaktikoa aztertu zen. Kontrol taldearekin alderatuz, RTOG eskalaren bidez neurtutako gradu 1-eko toxizitateari dagokionez, bai tratamenduan zehar zein ondoren, kasu gutxiago zeudela ikusi egin zen. Gainera, beste alde batetik, ikerketa honetan bizi kalitatea ere ebaluatu zuten Skindex eskalaren bidez eta interbentzio taldean datu positiboagoak lortu zituen (p=0.019). Beraz, emultsioak lehenengo graduko intzidentzia murrizteko baliagarria da. Beraz, kalendularen kasuan izan ezik, ikusi egin da, landare jatorriko tratamenduek eragin positiboak dituztela erradiodermitisaren prebentzioan. Prebentzioa berez soilik silimarinak erakutsi zuen (toxizitate garapen atzerapenaz gain), baina Boswellia edo oliba olio emultsioan adibidez, kasu intzidentzia murrizten zutela ikusi egin zen. Gainera, Boswellia edo Mebo krema erradiodermitisaren sintomak prebenitzeko ere erabili daitezke, hala nola, pruritoa, eritema, mina, narriadura edo erredura ere gutxitu dezaketelako. Beste jatorri ezberdinetakoak Landare jatorrikoak ez ziren erradiodermitis prebentziorako tratamenduak lau talde handietan banatu egin ziren: kortikoideak dituzten kremak, azidoak dituztenak, emolienteak eta beste batzuk, hala nola, atorbastatina edo giza hazkunde faktore epidermiko errekonbinatzaile (EGF) daramaten kremak, zilarrezko sulfadiazina, boronean oinarritutako gela edo ohiko higienea ur eta xaboiarekin. Normalean orain arte erabili gehien erabili diren metodoak emolienteak edo ohiko higienea izan dira, ez baitago ebidentzia nahikorik. Hori dela eta, ikerketa nagusietan, plazebo edo kontrol taldeak hauetako baten bat erabiltzen ditu. Kortikoideak Kortikoideei dagokionez, bilaketa bibliografikoan 5 artikulu desberdin aurkitu egin ziren esteroide desberdinen eraginkortasuna aztertuz. Horietako bitan zehazki mometasona furoato glukokortikoidea emoliente desberdinekin alderatu egin zen. Ho AY et al-ek egindako ikerketan mometasona furoato %1 erabili zuten interbentzio taldean (tratamenduan zehar eta bi asteetara) eta Hindley A et al-ek egindakoan Elocon krema komertziala (tratamendua eta 5 aste gehiago barne), biak hidratatzaile batekin alderatuz. Bi itsu bikoitzeko ikerketetan kortikoidedun kremak erradiodermitis gradu altuetan eraginkorrak direla ondorioztatu zuten. Lehenengo ikerketan CTACE eskalaren bidez neurtu zen toxizitatea eta bigarrenean RTOG eskalarekin. Alde batetik, Ho AY et al-ek gradu altuetako intzidentzia baxuagoa zela ikusteaz gain, hirugarren graduko erradiodermitisa garatzeko denbora gutxiago ematen zutela ere ondorioztatu zen. Beste aldetik, Hindley A et al-en ikerketan, toxizitate emaitzak baxuagoak izan ziren interbentzio taldean eta gainera, eritema murriztuagoak egon ziren mometasona taldean. Ikerketa honetan ere, honetaz gain, DLQI (Dermatology Life Quality Index) eskalaren bidez tratamenduan zehar pazienteen bizi kalitatea neurtu zuten, eta emaitza baxuagoa izan zen interbentzio taldean 4. eta 5. asteren artean. Beraz, toxizitate prebentzioa berez nahiz eta ikerketa batek soilik ikusi, gradu altuetako erradiodermtisaren maneiuan mometasona furoatoa lagungarria dela ondorioztatu daiteke. Meghrajani CF et al-ek eta Ulff E et al-ek egindako bi itsu bikoitzeko entsegu klinikoetan hidrokortisona %1-ean eta betametasona kortikosteroide indartsuaren eraginkortasuna ikertu zuten, hurrenez hurren, egunean bi aldiz aplikatuz. Bietan ikusi egin zen nola esteroide topikoak ezkatatze hezearen zabalera eta larritasuna arindu egiten zutela, eta toxizitate gradua txikiagoa izan zen bietan. Gainera, pruritoaren intentsitatea murrizten zutela ere ikusi zuten. Eskala desberdinak erabili zituzten (RTOG eta CTACE) ikerketa bakoitzean eta Ulff E et al-ek lagin handiagoa erabili zuten, baina ondorioak berdinak izan ziren. Hidrokortisonak gainera, erradiodermitis gradu 1 eta 2 intzidentzia baxuagoa izan zen tratamendu hasieran. Beraz, hidrokortisona zein betametasona gradu altuko toxizitate prebentzioan eta pruritoaren maneiuan eraginkorrak direla ondorioztatu dezakegu. Azkenik, Lucas AS et al-ek egindako kohortezko ikerketa batean protokolo berri baten onurak analizatu ziren erradiodermitis akutuaren prebentziorako. Estandar berriak bi puntuetan oinarritu ziren: xaboi eta urarekin garbitzea azala eta potentzia altuko esteroide topiko baten erabilpena. Inplementazioaren aurretik, erradiodermitis gradu baxuetako kasu gehiago egon zirela ondorioztatu zuten. Gainera, pruritoaren murrizpen nabarmena ere ikusi egin zen. Ondorioz, berez prebenitu ez, baina erradiodermitis kasu intzidentzia eta prurito murrizpenean potentzia altuko esteroidea eraginkorra dela ikusi egin zen. Beraz, ikerketa guztiak kontuan hartuta, kortikoide topikoen erabilpena erradiodermitis akutuaren prebentziorako onuragarria izan daitekeela ondorioztatu daiteke, izan ere, bost artikuluetatik hiruk toxizitatea prebenitu dutela ondorioztatu dute. Beste hirutan erradiodermitis gradu desberdinetako, baina batez ere gradu altuetako, intzidentzia murrizten dutela ikusi egin da. Azkenik, modu berean, artikulu guztietan mometasona furoato 0.1% kremarenean izan ezik, sintomen, konkretuki pruritoaren, murrizpena ere erakutsi dute. Azidoak dituztenak Azido hialuronikoa erabili zuten bi ikerketa desberdin aurkitu ziren bilaketa bibliografikoan, eta haien ondorioak oso desberdinak izan ziren. Pinnix C et al-ek egindako itsu sinpleko entsegu klinikoan Radiaplex azido hialuroniko gela aplikatu zieten pazienteei bular albo batean eta bestean emoliente bat egunean hiru aldiz. Bukatzean, gelak eraginkortasunik ez zuela ikusi zuten, izan ere, pazienteek dermatitis 2.graduko (CTACE eskala) tasa altuagoak lortu zituzten (p=0.027). Hala ere, Pardo Masferrer J et al-ek egindako kohortezko ikerketan, urea %3-an eta azido hialuronikoa zeraman lozioaren eraginkortasuna ebaluatu zuten. Kasu honetan, erradiodermitisa, batez ere 2.gradukoak, proportzio txikiagoan garatu zuten (p<0.05). Gainera, toxizitate gradu baxuagoak (RTOG eskala) ere izan zituzten (p<0.001). Beraz, ikerketa gehiago egin beharko lirateke azido hialuronikoaren inguruan ondorio argi batera ailegatzeko, izan ere, urea daraman lozioak prebentziorako eta kasu tasa murrizteko eraginkorra dela ikusi baita, baina beste ikerketan aldiz, kasu gehiago garatu ziren. Beste batzuk Osagai desberdinetan oinarritutako zenbait tratamendu topikoren eraginkortasuna aztertu zuten beste 6 ikerketa aurkitu ziren. Ghasemi A et al-ek egindako entsegu kliniko batean atorbastatina 1% gela erabili zuten egunean bi aldiz tratamendua bukatu eta sei asteetaraino, izan ere, estatina mota honek azalean hanturaren kontrako efektuak dituela ikusi egin izan da. Ikusi egin zen nola gel honek bai azkura, hantura zein mina murrizteko eraginkorra den, hala ere, RTOG eskalaren bidez neurtutako dermatitisean zehazki, ez da zen talderen artean desberdintasun hau nabarmendu. Beraz, atorbastatina gela prebentziorako ez baina sintomen maneiurako eraginkorra dela esan daiteke. Beste alde batetik, Kong M et al-ek egindako beste ikerketa batean giza hazkunde faktore epidermiko errekonbinatzaile kremaren eraginkortasuna ebaluatu zuten, giza proteinaren berdina dena, zaurien orbaintzean lagundu egiten duena. Egunean bi aldiz aplikatuz gero, interbentzio taldean 3.graduko erradiodermitisa (RTOG eskala) sortzeko intzidentzia baxuagoa ikusi egin zen. Hala ere, 1. Eta 2. graduko erradiodermitis kasu gehiago egon ziren interbentzio taldean eta minari dagokionez, EVA eskalaren bidez ez ziren desberdintasunik ikusi. Krema hau soilik gradu altuagoetako erradiodermitis intzidentzia murrizten duela ondorioztatu daiteke. Hemati S et al-ek eta Aysan E et al-ek egindako entsegu klinikoetan zilarrezko sulfadiazinaren eta boron-ean oinarritutako gelaren eraginkortasuna ebaluatu ziren, hurrenez hurren, antioxidatzaile eta bakterien kontrako propietateak baitituzte biak. Sulfadiazina egunean hiru aldiz aplikatzen zuten baina soilik astero hiru egunetan zehar tratamenduan zehar eta aste bat geroagorarte. Boron taldean aldiz, erradioterapia bukatu eta bost aste ondoren ere aplikatu zuten krema. Bi ikerketetan RTOG eskalaren emaitzak nabarmenki txikiagoak izan ziren interbentzio taldean eta gainera, Hemati S et al-enean erradiodermitis garapena atzeratu ere egiten dela ikusi zuten. Boron kremarekin, gradu 2 baino altuagoko kasu askoz gehiago egon ziren kontrol taldean ere. Beraz, zilarrezko sulfadiazina zein borona erradiodermitis prebentziorako eraginkorrak direla ikusi egin da, honen garapena eta intzidentzia murrizteaz gain. Azkenik, Gosselin TK et al eta Gomes de Menêses A et al-en ikerketetan emoliente desberdinen erabilpena aztertu zen. Alde bateik, Gosselin TK et al-ek itsu bikoitzeko entsegu baten bidez hiru emoliente desberdin (Aquaphor pomada, Biafine krema, RadiaCare gela) ur esterilarekin alderatu zituen, egunean bi aldiz aplikatuz erradioterapia bukatu arte. Ez zuten estatistikoki ezberdintasunik erakutsi erradiodermitis edozein gradu murrizteko. Geroagoko azal erreakzioei dagokionez, berdinak izan ziren bi taldeetan. Beste aldetik, Gomes de Menêses A et al-ek literatura errebisio bat egin zuten trolaminaren, hau da, hanturaren kontrako efektuak dituen emoliente mota baten, efektuak ebaluatzeko asmoz, erradiodermitisaren prebentzio edo tratamendurako. Hainbat artikulu aztertuz gero, trolamina produktu estandar moduan erabili ezin dela ondorioztatu zen, izan ere, beste tratamendu batzuekin edo ebaluatutako kontrolekin alderatuta, ez ziren desberdintasun nabarmenik ikusi. Emolienteak normalean ohiko zainketetan erabili ohi diren produktuak dira eta ikerketa askotan, arrazoi honengatik, kontrol taldeak emoliente desberdinak erabili ditu. Beraz, bi ikerketa hauen emaitzak ikusita, gure ohiko zainketak eraginkorrak ez direla ondorioztatu dezakegu. Hau guztiaz gain, artikulu guztiak aztertuta, ikusi egin da erizainen rola ez dela behar beste ikustarazi. Erizaina da prebentzio zainketa planak eta pazienteen hezkuntza aurrera eramango dutenak, baina hala ere, 18 ikerketa kuantitatiboetatik, soilik 5-etan parte hartu zuten profesional hauek. Gehienetan erizainek krema, gela, tratamendua nola aplikatu edo gomendioak ematen zizkieten pazienteei, hau da, hezkuntza aurrera eramateaz arduratzen ziren. Halaber, eskalak pasa edo emaitzen datuak interpretatu egiten zituzten, baina Ulff E et al-ek egindako ikerketan ikusten den moduan, normalean nahiz eta erizainak paper garrantzitsua izan, ez da ikerketaren buru, eta dermatologo batek kasu konkretu honetan, berrikusten du datuen egiazkotasuna. Beste 5 artikuluetan, ez da zehazten zein osasun profesionalek eramaten duen aurrera hezkuntza, datuen interpretazioa…, eta azkenik, 8 entseguetan onkologo, dermatologo edo medikuak orokorrean dira ikerketaren buru zein honetan parte hartzen dutenak. Tratamenduan zehar nahiz hau bukatu eta gero, erradiodermitisa eta bularreko minbizia duten pazienteen zainketa integrala egiten duen profesionala erizaina izanda, haien parte hartzea nahiz lidergo papera handitu beharko litzateke, ikusgarritasun handiagoa lortuz ikerketen munduan. MUGAK Hasieran, errebisio lan honen helburua erradiodermitis akutuaren prebentziorako metodo eraginkorrenak zeintzuk diren aztertzea, bularreko minbizia duten eta kanpo erradioterapia tratamendu bat jasotzen ari diren pazienteetan zen. Gai konkretu honi erantzun egokia emateko artikulu erabilgarri gehiegi aurkitu ziren, eta gaia zabalegia zela pentsatu zen. Artikulu gehienak dena dela, tratamendu topikoetan oinarritzen zirela ikusita, azkenik, gradu amaierako lanaren helburua eraldatu zen, tratamendu topikoen eraginkortasunean soilik zentratuz eta beste motatakoak, oralak adibidez, baztertuz. Bilaketa bibliografikoan, helburuari erantzuteko ekuazio zehatza datu-base ezberdinetan sartzerakoan, emaitzak nahiko aurkitu dira, batez ere sinonimoak erabili diren kasuetan. Horrez gain, ebidentzia maila altuko artikuluak aukeratzeari lehentasuna eman zaio, izan ere, nahiz eta artikulu baliagarri nahiko izan, irakurketa kritiko zehatzagoa egitea erabaki da. Halaber, lanerako hautatutako artikuluek ezarritako barneratze eta kanporatze irizpideak betetzen zituzten, baina ikerketa batzuen kalitatea hobeagoa izan litzateke. Arazorik nagusiena artikulu gehienetan lagin tamaina izan da, lagin multzo txikiena 22 pertsonetakoa baitzen, eta hau oso zaila da populaziora estrapolatzea, beraz 40 pertsona baino gutxiagoko artikuluak irakurketa kritikoan baztertu egin ziren. Lagin handiena, 400 pertsona ingurukoa izan da. Gainera, artikulu batzuetan interbentzioa ez zen era sistematiko batean aplikatu (adibidez, tratamendu topikoa profesional ezberdinak burutzen zuten, ez dagigu zehazki nola aplikatu zuten krema…), baina, lagina itsutzeko estrategia nahiko eraman ziren aurrera. Sintomen intentsitatea edo azal toxizitatea neurtzeko eskala desberdinak erabili dira ere, baina orokorrean EVA eta RTOG eskala nabarmendu dira, hurrenez hurren. Prebentzio kontzeptuarekin ere zailtasunak egon dira, izan ere, artikulu batzuetan prebentzioa toxizitate gradu murrizpenarekin lotzen zen eta beste batzuetan, erradiodermitis gradu konkretu intzidentzia murrizpenarekin. Gainera, artikulu askotan ere, sintomen prebentzioa ere aztertu zuten. Erradiodermitis agerpena berez, lehenengo gradura ez ailegatuz, ez denez inoiz eman, errebisio honetarako, prebentzioa toxizitate gradu murrizpenarekin lotu da, hau da, RTOG edo CTACE eskalen bidez murrizpena ikusi denean. Lan honen ondorio nagusi bezala aipa genezake erradiodermitis akutuaren prebentzioaren inguruko ikerketa gehiagoren beharra dagoela, izan ere, aurrera eramandako ikerketen bitartez gaitz honen inguruko informazioa lortu den arren, lagin tamaina handiagorekin egindako ikerketak eraman beharko lirateke aurrera. ONDORIOAK Literatura errebisio honen bidez bularreko minbizian erradiodermitis akutuaren prebentziorako hainbat tratamendu topiko desberdin daudela ikusi egin izan da. Produktu desberdin asko alderatu egin izan dira, eta horietako asko gainera, eraginkorrak direla baieztatu da. Gainera, prebentzioaz gain, asko kasu intzidentzia murrizteko edo sintomen maneiurako erabili daitezkeela ondoriozta daiteke. Alde batetik, landare jatorriko tratamenduen inguruan ikerketa nahiko aurkitu dira eta kalendula izan ezik, beste guztiak azal toxizitatean eragin positiboa frogatu dute. Nahiz eta erradiodermitis prebentzioa eta garapen atzerapena soilik silimarinak erakutsi, beste askok, gainera, gradu ezberdinen intzidentzia eta honen sintomak murrizten zituztela ondorioztatu zen. Beste aldetik, beste jatorriko produktuen barnean, bibliografia asko aurkitu da kortikoideen inguruan batez ere. Hauek, erradiodermitis prebentziorako eraginkorrak direla ikusi da, intzidentzia jaitsi eta batez ere pruritoaren maneiuan laguntzeaz gain. Azkenik, osagai desberdinak dituzten beste tratamenduen barnean, azido hialuronikoan izan ezik, erradiodermitis maneiuan eraginkorrak direla ere ondorioztatu da. Prebentzioan berez soilik, urea daraman krema, zilarrezko sulfadiazina eta borona eraginkorrak direla ikusi egin da, baina beste batzuk gradu ezberdinen intzidentzia murrizpena lortu dute ere. Beraz, erradiodermitis prebentziorako eraginkorrak silimarina, urea daraman krema, zilarrezko sulfadiazina, borona eta batez ere kortikoideak direla esan dezakegu. Dena den, beste askok gradu ezberdinen intzidentzia murrizten edo sintomen maneiuan lagundu dezaketela ikusi egin da. Orokorrean, errebisio honen bidez atera izan den ondorio nagusia, gaur egungo zainketak, hau da, batez ere erabiltzen diren produktuak erradiodermitis prebentziorako, hala nola, emolienteak edo ohiko higienea, beste produktu batzuk bezain eraginkorrak ez direla ikusi egin da. Izan ere, artikulu gehienetan, tratamendu berria mota honetako ohiko zainketekin alderatzen da, eta aurretik aipatutako bi kasuetan izan ezik, beste guztietan, produktu berriak eraginkorragoak direla berretsi dute. Hala ere, nahiz eta erradiodermitis akutu prebentziorako hainbeste tratamendu topiko egon, irakurritako artikulu askok ikerketa gehiago egitearen garrantzia azpimarratzen dute. Ikerketak orokorrean, lagin txiki batean egindakoak dira, eta beraz, etorkizunean lagin handiago batekin emaitzak baieztatzea izango lirateke egokiena. Beraz, hau guztia kontuan hartuta, gehien ikertu egin diren bi tratamenduak kortikoidedun kremak eta landare jatorrikoak direla ondoriozta dezakegu. Kortikoidea daramaten kremak eguneroko zainketetan erabiltzen hastea metodo eskuragarria eta erraza dela pentsatzen dut. Landare jatorriko kremak eskuratzea zailagoa izan daiteke eta seguraski garestiagoa, baina pazientearen ongizatean pentsatuz, tratamendu naturalagoak erabiltzea ere onuragarria izan daiteke. Gainera, ikerketa desberdinak irakurrita, erradiodermitis prebentzioari loturiko bibliografia nahiko aurkitu zen, baina gutxi batzuk soilik zeuden oinarrituta erizainen paperean. Erradioterapia tratamenduan zehar eta baita hau bukatu eta haien osasun zentroan bularreko minbizia duten pazienteei etengabeko jarraipena egiten dien profesionala erizaina da. Nire ustez, azaleko osasuna mantendu, zainketa plan bat egin eta jarraipen hori mantenduko duen profesionala izanda, ikerketa gehiagotan erizainak buru izan beharko luke. Ondorioz, ikerketa gehiago egin beharra dagoela ikusi egin da, bai lagin handiagoetan tratamendu topikoen eraginkortasuna aztertuz, bai erizainei behar duten ikusgarritasuna ere emanez. Jada egin diren ikerketekin, gaur egungo zainketak aldatu behar dira, bularreko minbizia duten eta bigarren mailako efektu hauek izateko arriskua duten pazienteen bizi kalitatea handitzeko asmoz. (1.eranskina) RTOG (Radiation Therapy Oncology CTCAE (Criterios de terminología común 1.diagrama. Artikuluen jatorriaren araberako banaketa ehunekoetan (egileak eginda) ERANSKINAK 1. ERANSKINA: Erradiodermitis gradu irudiak 2. ERANSKINA: Kontzeptu taula 3. ERANSKINA: Bilaketa ekuazioak 4. ERANSKINA: Ikerketa kuantitatiboko azterketaren irakurketa kritiko garatua 5. ERANSKINA: Ikerketa kuantitatiboko azterketen irakurketa kritikoa Artikuluak: 1. A prospective randomized, placebo-controlled skin care study in women diagnosed with breast cancer undergoing radiation therapy. 2. Topical silymarin administration for prevention of acute radiodermatitis in breast cancer patients: A randomized, double-blind, placebo-controlled clinical trial. 3. A Randomized Trial of Mometasone Furoate 0.1% to Reduce High-Grade Acute Radiation Dermatitis in Breast Cancer Patients Receiving Postmastectomy Radiation. 4. Topical use of recombinant human epidermal growth factor (EGF)-based cream to prevent radiation dermatitis in breast cancer patients: a single-blind randomized preliminary study. 5. Effects of Boron-Based Gel on Radiation-Induced Dermatitis in Breast Cancer: A Double-Blind, Placebo-Controlled Trial. 6. Efficacy of heparinoid moisturizer as a prophylactic agent for radiation dermatitis following radiotherapy after breast-conserving surgery: a randomized controlled trial. 7. Prophylactic treatment with a potent corticosteroid cream ameliorates radiodermatitis, independent of radiation schedule: A randomized double blinded study. 8. A randomized, double-blind trial on the use of 1% hydrocortisone cream for the prevention of acute radiation dermatitis. 9. 3M Cavilon No-Sting Barrier Film or topical corticosteroid (mometasone furoate) for protection against radiation dermatitis: A clinical trial 10. Mometasone furoate cream reduces acute radiation dermatitis in patients receiving breast radiation therapy: results of a randomized trial. 11. No differences between Calendula cream and aqueous cream in the prevention of acute radiation skin reactions--results from a randomised blinded trial. 12. Topical hyaluronic acid vs. standard of care for the prevention of radiation dermatitis after adjuvant radiotherapy for breast cancer: single-blind randomized phase III clinical trial. 13. Topical silver sulfadiazine for the prevention of acute dermatitis during irradiation for breast cancer 14. Prophylaxis with a cream containing urea reduces the incidence and severity of radio-induced dermatitis. 15. Randomized, Prospective, Open-label Phase III Trial Comparing Mebo Ointment With Biafine Cream for the Management of Acute Dermatitis During Radiotherapy for Breast Cancer. 16. Emulsion of Olive Oil and Calcium Hydroxide for the Prevention of Radiation Dermatitis in Hypofractionation Post-Mastectomy Radiotherapy: A Randomized Controlled Trial. 17. Topical Use of a Silymarin-Based Preparation to Prevent Radiodermatitis 18. Vitamin D ointment for prevention of radiation dermatitis in breast cancer patients 19. Clinical evaluation of safety and efficacy of Boswellia-based cream for prevention of adjuvant radiotherapy skin damage in mammary carcinoma: a randomized placebo-controlled trial 20. The Efficacy and Safety of Jaungo, a Traditional Medicinal Ointment, in Preventing Radiation Dermatitis in Patients with Breast Cancer: A Prospective, Single-Blinded, Randomized Pilot Study 21. Effect of an essential oil mixture on skin reactions in women undergoing radiotherapy for breast cancer: a pilot study 22. Radiation Dermatitis: A prevention protocol for patients with breast cancer 23. Radiodermatitis prevention with sucralfate in breast cancer: fundamental and clinical studies. 6. ERANSKINA: Fluxu diagrama 7. ERANSKINA: Kontsultatuko literaturaren laburpen-taula 8. ERANSKINA: Zuhaitz kategoriala
