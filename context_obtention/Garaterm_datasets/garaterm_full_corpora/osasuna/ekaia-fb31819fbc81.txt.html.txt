74 Ekaia, 2020, 38, 73-95 Maitane Serrano, Irantzu Rico-Barrio, Leire Lekunberri, Almudena Ramos-Uriarte, Nagore Puente, Izaskun Elezgarai, Pedro Grandes 1. OMEGA-3 GANTZ-AZIDOAK Mantenugaiak elikagaietan dauden substantzia kimikoak dira eta zelulen funtzio energetikoan, egituratzailean eta erregulatzailean parte hartzen dute [1]. Mantenugaien artean lipidoak ditugu, gantz-azidoz (GA) osatutako substantzia organikoak. GAk egitura hidrokarbonatuko kateak dira. Katearen hasierako muturrean karboxilo talde bat aurkezten dute, eta katearen amaieran, berriz, metilo talde bat. Kate horietan lotura bikoitzak gerta daitezke, eta GA asegabeak sortu. Lotura bikoitz horien kokapenaren arabera, GA ezberdinak sortzen dira, eta, horiek izendatzeko, metilo taldetik hasita lehenengo lotura bikoitzaren kokapena erabiltzen da. Zehazki, lotura bikoitza metilo taldetik hasita 3. eta 4. karbonoen artean daukaten gantzei omega-3 deritze [1-4]; 6. eta 7. karbonoen artean daukaten gantzei omega-6, eta 9. eta 10. karbonoen artean daukatenei, berriz, omega-9 [3]. Omega-3 GA garrantzitsuenak kate luzekoak dira, 18 karbono atomo edo gehiago dituzten kateak, hain zuzen ere. Horien artean, azido α-linolenikoa (ALA, 18:3), azido eikosapentaenoikoa (EPA, 20:5) eta azido dokosahexaenoikoa (DHA, 22:6) azpimarratzekoak dira [2-6] (1. irudia). 1. irudia. Omega-3 garrantzitsuenen egitura kimikoa. 1.1. Omega-3 gantz-azidoen funtzioak Omega-3 GAen funtzio nagusiak energia-iturri izatea, seinaleztapen molekulak sortzea (eikosanoideak, dokosanoideak) eta zelula-mintzen osagai izatea dira [1, 5-8]. DHA, erretinan eta garunean kantitate handitan ageri da [1, 8, 9]. Izan ere, sinapsien eta neuronen sorkuntzarako eta azken horien migraziorako ezinbestekoa da [1, 10, 11]. EPAk, berriz, efektu hipotriglizeridemikoa, hipokolesterolemikoa, hodi-zabaltzailea eta antitronbotikoa aurkezten ditu [1, 8]. Horrez gain, EPAtik eta DHAtik sortzen diren seinaleztapen molekulek hantura-kontrako efektua daukate [1, 4, 5, 9, 12], eta nahiz eta gaur-gaurkoz mekanismoa ezezaguna izan, osagai horiek apoptosia inhibitzen dute; hala, zelulen biziraupena bermatuz eta eginkizun babeslea gauzatuz; nerbio-sisteman, besteak beste [1]. https://doi.org/10.1387/ekaia.21840 75 Omega-3 gantz-azidoen propietate onuragarriak zenbait egoera klinikotan Bestalde, omega-3 GAk mintz zelularren osagai dira, eta horien fluidotasunean eragina dute. Mintzeko zelulak kitzikagarriak baldin badira, omega-3 GAek paper garrantzitsua jokatzen dute seinale-transdukzioan, mintzari lotuta dauden hartzaile, ioi-kanal eta entzimen aktibitatea egokia izaten ahalbidetuz [1, 5, 6, 9]. Funtzio horiek izateaz gain, omega-3 GAek kontrol genikoan ere parte hartzen dute peroxisoma proliferatzaileen bidez aktibatutako hartzaileei (PPAR) lotuz. Izan ere, dietaren bidez jasotako omega-3-ek lipidoen sintesian parte hartzen duten entzimak kodifikatzen dituzten geneen transdukzioa inhibitzen dute [1, 13]. β-oxidazioan parte hartzen duten entzimak kodifikatzen dituzten geneen kasuan, ordea, transdukzioa suspertzen dute [1, 13, 14]. 1.2. Omega-3 gantz-azidoak dietan Ugaztunak elongazio eta asegabetasun prozesuen bidez GAk eraldatzeko gai dira. Hala ere, ugaztunek, omega-9-tik karboxilo muturreraino sor ditzakete soilik lotura asegabe horiek. Horren ondorioz, ALA nahitaezko GA da; hau da, dietaren bidez bereganatu behar da [1, 2, 11]. ALAtik abiatuta EPA eta DHA sor daitezke. Aitzitik, lortzen diren kantitateak oso txikiak dira; are gehiago, EPA ALAtik abiatuta sortzen bada, bitartekari gisa jokatuko du, eta, hortaz, ez ditu bere jatorrizko funtzioak beteko. Horrexegatik, ez ALA bakarrik, baizik eta gainerako omega-3 garrantzitsuenak ere dietaren bidez bereganatu behar dira [1, 4, 12]. Dietaren bidez omega-3 kantitate egokiak hartu behar izateaz gain, omega-6/omega-3 ratioa ere kontuan hartu behar da [1, 5]. Bi omega mota horietatik abiatuta, gorputzeko homeostasia mantentzeko ezinbestekoak diren produktu eratorriak sortzen dira, eta, jomuga horretarako, entzima berdinak erabiltzen dira; δ-5 eta δ-6 desaturasak eta hainbat elongasa, besteak beste. δ-6 desaturasa entzimak afinitate handiagoa dauka omega-3-rekiko omega-6-ekiko baino. Horren ondorioz, omega-6/ome- ga-3 ratioa 4:1-5:1 tartekoa izatea gomendatzen da, betiere 10:1-eko proportzioa gainditu gabe; eratorrien sorkuntza desorekatua izan ez dadin [1, 5, 8]. Ildo horretatik, jakina da mendebaldeko dieta patroiak nabarmen aldatuz joan direla. Izan ere, lipido kontsumoari dagokionez, omega-6 GAen ahorakina handitu da, eta omega-3-ena, ordea, nabarmen gutxitu [5], ratioa 15:1-20:1 tartekoa izanik [2]. Dieta desorekatuek, nahitaezko GA kantitate nahikoa ez duten dietek edo omega-6/omega-3 ratioa aproposa ez duten dieta horiek ondorio kaltegarriak eragin ditzakete gure osasunean [1]. Dieta desorekatuetan, omega3-ek ez dituzte beren funtzioak egoki betetzen; beraz, zenbait gaixotasunetan eragin dezaketen prebentzio eta tratamendu gaitasuna galtzen da, hala nola bihotz-hodietako gaixotasunetan [5, 6], endekapenezko gaixotasunetan [5] eta 2 motako diabetesean [1, 6]. 76 Ekaia, 2020, 38, 73-95 Maitane Serrano, Irantzu Rico-Barrio, Leire Lekunberri, Almudena Ramos-Uriarte, Nagore Puente, Izaskun Elezgarai, Pedro Grandes 2. irudia. Omega-3 GAetan eskasa den dietaren edo omega-6/omega-3 ratio desegokia aurkezten duen dietaren ondorioak osasunean. Laburbilduz, omega-3 GAk gorputzeko homeostasia mantentzeko beharrezkoak diren osagaiak dira. Hala ere, gaur egun jarraitzen ditugun dietek nekez betetzen dituzte omega-3-en inguruko beharrak, eta 2 motako diabetesa, obesitatea edo dislipemiak pairatzeko arriskua nabarmenagoa da (2. irudia). Berrikusketa honen helburua da omega-3 GAek hainbat gaixotasunetan terapia gisa erabilita eduki ditzaketen efektu onuragarriak aztertzea. Zehazki, berrikusketa honek biltzen ditu bihotz-hodietako gaixotasunetan, minbizian, neuroendekapenezko gaixotasunetan, alkoholismoan eta gainpisuan (oinarrizko ikerkuntzan zein ikerketa klinikoan) omega-3 GA gehigarriek dakartzaten efektu mesedegarriak edo onurak. 2. BIHOTZ-HODIETAKO GAIxOTASUNAK Bihotz-hodietako gaixotasunak bihotzeko eta odol-hodietako arazoei deritze, eta mundu osoko heriotzen lehenengo kausa dira. 2015. urtean 17,7 milioi pertsona bihotz-hodietako eritasunen ondorioz hil ziren; erregistratutako heriotza guztien % 31, alegia [15]. Euskal Autonomia Erkidegoak argitaratutako datuen arabera, nahiz eta gaixotasun multzo horren ondoriozko heriotza kopurua urtez urte jaitsiz joan den, oraindik ere lehenengo heriotza kausa dira. Hain zuzen ere, 2014. urtean bihotz-hodietako gaixotasunak heriotza guztien % 27,5 izan ziren [16]. Bihotz-hodietako gaixotasunak edukitzeko arrisku-faktore garrantzitsuenak hipertentsio arteriala, diabetesa eta hiperlipidemia dira, baita tabakoa erretzea, dieta desorekatuak, gainpisua, sedentarismoa eta alkohol kontsumoa ere [15,16]. Nahiz eta bihotz-hodietako gaixotasunen prebalentzia urtez urte jaitsiz joan den, arrisku faktoreen prebalentzia urtez urte gora https://doi.org/10.1387/ekaia.21840 77 Omega-3 gantz-azidoen propietate onuragarriak zenbait egoera klinikotan joan da [16]. Hortaz, bihotz-hodietako gaixotasunak dituzten pertsonen artean, berebiziko garrantzia dauka detekzio eta tratamendu goiztiarra ezartzea, heriotza probabilitatea eta eragin kaltegarriak murrizteko [15]. 2.1. Bihotz-hodietako gaixotasunak eta omega-3 gantz-azidoen onurak oinarrizko ikerkuntzan 1990eko hamarkadarako, bihotz-hodietako gaixotasunen eta omega-3 GAren arteko erlazioaren inguruko lehenengo ikerketak egiten hasi ziren animalietan. Hain zuzen ere, 60 Hooded-Wistar motako arratoi arrak hiru taldetan banatu ziren ezarritako dietaren arabera —gantz baxuko kontrol dieta, gantz asetan aberastutako dieta eta arrain olioarekin aberastutako dieta— eta talde bakoitzeko kumaldi erdiari, 15 minutuko iskemia prozesua bihotzean eragin zitzaien. Emaitzek agerian jarri zuten arrain olioarekin aberastutako dietak onuragarriak izan zirela eta arritmien kontrako efektuak lortu zituztela. Izan ere, dieta mota hori jasotako arratoiek iskemia osteko perfusioan ez zuten takikardiarik ezta bentrikuluko fibrilaziorik agertu. Areago, animalia horietan arritmiaren bat sortzekotan, bihotza era espontaneoan erritmo sinusalera bueltatzen zen [17]. Horren ostean, antzeko ikerketak zertu dira, non, 30 minutuko iskemia prozesuak eraginez Hooded-Wistar motako arratoiek jasotako olioarekin aberastutako dietaren emaitzek ildo bereko onurak adierazi dituzten. Maila altuko EPA eta DHA dituzten dietek arritmien kontrako propietateak aurkezten dituzte, eta iskemia osteko berreskuratzea hobea dela egiaztatu da. Orobat aipatzekoa da bihotzekoen aurrean aurkezten duten funtzio babesle nabarmena [18, 19]. Horrez gain, omega-3-an aberastutako dietak onura nabarmenak eragiten dizkie 45 minutuko garun-iskemia jasandako 21 asteko C57BL/6J saguei, gai zuriaren osotasuna, angiogenesi eta neurogenesi prozesuak areagotuz [20]. Are gehiago, omega-3-ko dietak, garun-iskemiak kaltetutako garuneko azalera eta larritasuna apaltzeaz gain, iskemiaren ondorioz agertzen diren arazo motorrak hobetzen ditu [21], bai eta garun-iskemiaren ondorioz ager daitezkeen oroimen eta ikasketa arazoak ere [22, 23]. 2.2. Bihotz-hodietako gaixotasunak eta omega-3 gantz-azidoen onurak ikerketa klinikoan Bihotz-hodietako eritasunekin eta omega-3 GAen onurekin zerikusia duten saiakuntza klinikoak ere aurrera eraman dira azken hamarkadetan. Hain zuzen ere, miokardioko bihotzekoa pairatutako 11.324 pazienteri egunero 1 g omega-3 gehigarri emateak eta bihotzeko gutxiegitasun kronikoa pairatzen zuten pazienteei eguneroko dietan omega-3 gehigarria emateak heriotza-tasa orokorra eta bihotz-hodietako gaixotasunen ondoriozko heriotza-tasa jaitsarazi zituen [24, 25]. Horretaz aparte, gaixoek jasotako omega- 78 Ekaia, 2020, 38, 73-95 Maitane Serrano, Irantzu Rico-Barrio, Leire Lekunberri, Almudena Ramos-Uriarte, Nagore Puente, Izaskun Elezgarai, Pedro Grandes 3-an aberastutako dietak bihotz-hodietako arazoek eragindako ospitalizazio-maila murritzarazi zuen [25]. Horren harira, hiperkolesterolemia pairatzen zuten 18.624 gaixori 5 urtez emandako estatina bidezko tratamenduan ere (soilik edo EPArekin batera), gehigarriaren onurak berretsi ziren. Izan ere, buruko isuria jasandako pazienteen artean, % 20ko errepikapenen murriztapena behatu zen, EPA dieta gehigarriaren potentzialtasuna iradokiz [26]. Ildo berean, dilatatutako kardiomiopatia ez iskemikoa pairatzen zuten 133 pertsonari urtebetez 2 g omega-3 gehigarri jasotzearen ondoriozko ezkerreko bentrikuluko funtzio sistolikoa eta bolumen gaitasuna hobeak deskribatu ziren, eta bihotzeko gutxiegitasunaren ondoriozko ospitalizazioak gutxitu [27]. Hala ere, beste zenbait ikerketatan omega-3 GAek ez dituzte onurarik erakutsi, eta osagai horien eraginkortasuna zalantzan jarri dute [28]. 3. MINBIZIA Minbizia gorputzeko zelulak kontrolik gabe zatitu eta alboko ehunetara barreiatzen direnean sortzen diren gaixotasunei deritze hala. Azken prozesuari metastasia deritzo, eta minbiziaren ondoriozko heriotzen kausarik ohikoena da. Minbizia, mundu mailan, bigarren heriotza-kausa da. Izan ere, 2018. urtean 9,6 milioi hildako eragin zituen, hau da, 6 heriotzetatik 1 minbiziaren ondoriozkoa izan zen [29]. Euskal Autonomia Erkidegoan azken 5 urteetan 41.031 pazienteri minbizia diagnostikatu zaie, zeinetatik % 53,18 emakumezkoak izan diren. 2019. urteko minbizi ohikoenak bularrekoa, kolonekoa eta prostatakoa izan dira. Hala ere, sexuen arteko bereizketa egitea garrantzitsua da (1. taula) [30]. 1. taula. 2019. urteko minbizi moten prebalentzia eta heriotza kausa ohikoenak Euskal Autonomia Erkidegoan, sexuaren araberako bereizketa eginda. Ohikoenak Heriotza kausa Gizon Prostatakoa Birikakoa Kolonekoa Kolonekoa Emakume Bularrekoa Bularrekoa Kolonekoa Kolonekoa 3.1. Minbizia eta omega-3 gantz-azidoen onurak oinarrizko ikerkuntzan Minbizian, zelulek ezohiko ezaugarriak bereganatzen dituzte. Hori dela eta, gaixotasun horien inguruan ikertzeko, animaliak erabiltzeaz gain, zelula-hazkuntzak ere erabiltzen dira maiz. https://doi.org/10.1387/ekaia.21840 79 Omega-3 gantz-azidoen propietate onuragarriak zenbait egoera klinikotan Minbizi moten inguruan ikertzen da, eta aipatzekoa da emakumeetan oso ohikoa den bularreko minbiziaren inguruan egindako hainbat ikerketatan jasotako datuak. Bularreko minbizian zelula-lerro erabilienak MDAMB-231 eta MCF-7 dira. Zelula horiek DHArekin tratatzean, horien bideragarritasuna nahiz entzima onkogenikoen aktibitatearen gutxipena behatu da [31]. Areago, E bitaminarekin batera ere tumoreen oldarkortasuna murrizten da [32]. Shenglong Zhuk eta aren kideek omega-3-a rapamizinarekin batera bularreko minbizian tratamendu gisa eraginkorra izan zitekeen aztertu zuten zeluletan zein sagu immunogutxituetan. Ikerketa horretan, omega-3-ak rapamizinak eragiten dituen bigarren mailako efektuak, hala nola hipertriglizeridemia eta hiperkolesterolemia, era esanguratsuan murrizten zituen [33]. Horrez gain, kirurgia bidez bularreko tumore primarioa kentzean omega-3 GAtan aberastutako dieta jasotako saguetan biriketako metastasia gertatzeko probabilitatea nabarmen gutxitzen zen [34]. Prostatako xangrea da gizonezkoen artean minbizirik ohikoena. Prostatako minbizian, omega-3 GAek zelula-lerro ezberdinen bideragarritasuna gutxitzen dute [35]. Hori gutxi ez, eta saguetan egindako hainbat ikerketak omega-3-ek tumoreen hazkuntza geldotzen dutela frogatu dute [36, 37]. 3.2. Minbizia eta omega-3 gantz-azidoen onurak ikerketa klinikoan Animalia eta zelula-lerroetan egindako bularreko minbiziaren inguruko ikerketekin bat datozen emaitzak lortu dira saiakuntza klinikoetan. Bularreko minbizian, kimioterapiarekin eta mastektomiarekin batera omega-3 gehigarria ematen da. Horrela, emakumeen biziraupena handitzen da. Horrez gain, zelula-proliferazioaren eta angiogenesiaren isla diren proteinen espresio-maila murrizten da [38]. Ildo bereko beste ikerketa batean, bularreko minbizia zuten emakumeetan DHA gehigarriek azido epoxidokosapentaenoiko (EDP) mailak igo zituzten. EDPa tumore hazkuntzaren kontra eragiten duen sustantzia da; beraz, DHA gehigarrien eragin positiboa agerian jarri zen. Bularreko minbiziarekin erlazionatutako gene-mutazioak dituzten pazienteetan gehigarriek eragin berdina erakutsi dute. Eragin onuragarri horrek berebiziko garrantzia hartzen du; izan ere, paziente horietan tratamenduak urriagoak dira, eta horien eraginkortasuna txikiagoa [39]. Koloneko minbizia emakume nahiz gizonezkoetan prebalentzia altua aurkezten duen gaixotasuna da. Omega-3-an aberastutako dietak koloneko minbiziaren ondoriozko heriotza-arriskua jaisten du [40, 41], minbizi errezidiba jaitsi eta minbizia gainditu duten pazienteen biziraupena handitzen du [41]. Minbiziaren ondorioak askotarikoak dira, eta horien artean pisu-galera oso ohikoa da. Izan ere, ondorio arrunta da; minbizi mota batzuetan bereziki, area eta birika minbizian esaterako [42]. Ikerketa anitz egin dira omega-3 gehigarriek minbiziaren ondoriozko pisu-galeran eduki ditzaketen 80 Ekaia, 2020, 38, 73-95 Maitane Serrano, Irantzu Rico-Barrio, Leire Lekunberri, Almudena Ramos-Uriarte, Nagore Puente, Izaskun Elezgarai, Pedro Grandes efektuak aztertzeko, non pazienteen pisua eta gorputz-konposizioa mantentzeko [43-45] eta pisu-galera nabarmena eduki duten pazienteen pisua leheneratzeko tratamendu aproposa direla frogatu den [46]. 4. NEUROENDEKAPENEZKO GAIxOTASUNAK Neuroendekapenezko gaixotasunak sendaezinak eta ahulgarriak izateaz gain, neuronen etengabeko endekapena edota heriotza eragiten duten gaitzak dira. Ondorioz, gaitz hauek arazoak sortzen dituzte bai mugimenduan (ataxia) baita garun funtzionamenduan (dementzia) ere [47]. Neuroendekapenezko gaixotasunen artean, Alzheimer eta Parkinson gaixotasunak azpimarratu behar dira, eritasun horien prebalentzia altua eta larritasuna direla eta. Endekapenezko gaixotasunak betidanik adinarekin lotuta egon dira. Beraz, populazioaren etengabeko zahartzearekin batera gaixotasun horien prebalentzia igoz joan da. Euskal Autonomia Erkidegoaren datuen arabera, 2018. urtean 40.000 pertsonak narriadura kognitiboa pairatu zuten, zeinetatik 30.000ri Alzheimerra diagnostikatu zitzaien [48]. 4.1. Neuroendekapenezko gaixotasunak eta omega-3 gantz-azidoen onurak oinarrizko ikerkuntzan Alzheimer gaixotasunean, Tg2576 saguak izaten dira erabilienak oinarrizko ikerkuntzan. Tg2576 saguetan omega-3, eta bereziki DHA, ezinbestekoa da plastikotasun sinaptikoari lotutako arazo kognitiboak ekiditeko, oxidazio-estresa murrizteko eta dendriten egoera hobetzeko [49]. Horrez gain, gehigarri horrek amiloide aitzindaria den proteinaren sorkuntza bideak [50], plaka amiloideen pilaketa [50, 51] eta metaketa horri lotutako odoljarioak [51] murrizten ditu. Izan ere, DHA bidezko tratamenduak hipokanpoko zelula-proliferazioa eta horri lotutako oroimen espaziala hobetzen ditu [52]. Parkinson gaixotasunean, omega-3 gehigarrien bidez gliaren aktibazioarekin eta oxidazioarekin lotutako entzima maila murrizten dira, inflamazioaren eta oxidazioaren kontrako gaitasunak agerian jarriz [53]. Horrez gain, bai zelula-hazkuntzetan bai garun-xafletan egindako esperimentuetan omega-3-ek gorputz ildaskatuko zelula dopaminergikoen heriotza gutxitzen edo leheneratzen dutela frogatu da [54]. 4.2. Neuroendekapenezko gaixotasunak eta omega-3 gantz-azidoen onurak ikerketa klinikoan Omega-3 gehigarriekin tratatutako Alzheimerra pairatzen zuten 204 pazientek funtzio kognitiboa denboran zehar mantentzea lortu dute [55, 56]. https://doi.org/10.1387/ekaia.21840 81 Omega-3 gantz-azidoen propietate onuragarriak zenbait egoera klinikotan Are gehiago, Alzheimer gaixotasunaren hasieran gehigarrien erabilerak pazienteen aldizkako oroimena hobetzen du [57]. Hala ere, sintoma neuropsikiatrikoetan ez da ezberdintasun esanguratsurik topatu omega-3 edo plazeboa jasotako taldeen artean [58]. Parkinson gaixotasunean, pertsonekin egindako saiakuntzak urriagoak dira, gaixo horiekin dieta zehatzak aurrera eramateko zailtasunak direla eta. Omega-3 eta E bitamina gehigarria jasotako 30 parkinsondun pazientetan UPDRSko (Parkinson egoera ebaluatzeko eskala) eta serumeko intsulina balioak kontrol pazienteetan baino txikiagoak zirela ikusi zen [59]. Gene espresioari dagokionez, gehigarrien bidez nekrosi tumoralaren α faktore (TNF-α) izeneko inflamazio-zitokinaren eta dentsitate baxuko lipoproteinen (LDL) hartzailearen gene espresioa jaisten da [60]. Parkinson gaixoetan agertzen den intsulinarekiko erresistentzia eta seinalizazio desegokia neuroendekapenaren eta inflamazioaren eragile diren aktibitate estrazelularrekin erlazionatuta egon daitekeela ikusi da; bi horiek Parkinson gaixotasunaren sustatzaile nagusiak izanik [61]. Beraz, Parkinsonean omega-3 eta E bitamina gehigarriak, gluzemiaren kontrolean eta inflamazio-markatzaileetan duten eragina kontuan hartuz, sintoma neurologikoak kontrolatzeko aukera ona izan daitezkeela ondoriozta daiteke. 5. ALKOHOLA Alkohola mundu mailan gehien kontsumitzen den substantzia psikoaktiboa da. Munduko Osasun Erakundeak argitaratutako datuen arabera, 2016an Europan 15 urtetik gorako populazioaren % 59,9 alkohol-kontsumitzaile ohikoa zen. Gainera, alkoholak urtero 3 milioi hildako eragiten ditu; mundu osoko heriotzen % 5,3 hain zuzen ere [62]. Euskal Autonomia Erkidegoan 2017. urtean, 15 urtetik gorako populazioaren % 81,2k alkohola kontsumitu du noizbait, eta % 66,3rentzat ohikoa da alkohola astebururo kontsumitzea. Gainera, alkohol kontsumoa 16,8 urterekin hasten da batez beste, hau da, nerabezaroan [63]. Hazkuntza garaian alkohol kontsumoak ondorio larriak ditu, maila fisikoan, emozionalean eta portaeran. Garai horretan garunaren garapena bukatu gabe dago; hortaz, epe luzera patologiaren bat garatzeko, kalte neurologikoen ondorioz ikasketa arazoak edukitzeko eta helduaroan alkoholarekiko mendekotasuna garatzeko probabilitatea zeharo handitzen da [64, 65]. 5.1. Alkohola eta omega-3 gantz-azidoen onurak oinarrizko ikerkuntzan Alkoholaren inguruko ikerketa gehienak jaio aurreko alkoholarekiko esposizioak sortzen dituen kalteak aztertzera eta horien kontrako tratamen- 82 Ekaia, 2020, 38, 73-95 Maitane Serrano, Irantzu Rico-Barrio, Leire Lekunberri, Almudena Ramos-Uriarte, Nagore Puente, Izaskun Elezgarai, Pedro Grandes dua bilatzera bideratzen dira. Egoera horren aurrean, omega-3-ek alkoholak aldarazitako glutatioi mailak eta sagu arretan hipokanpoko plastikotasun sinaptikoaren kalteak berreskuratzen dituzte [66, 67]. Horrez gain, alkohol kontsumoaren ondorioz saguei komunikatzeko gaitasuna ematen dieten bokalizazio ultrasonikoen frekuentzian gertatzen den galera eta portaera sozialaren murrizketa berreskuratzen ditu DHAk [68]. Gainera, omega-3-ek alkoholarekiko esposizioak barrabiletan eta espermatozoideetan eragindako kalteak murrizten dituzte. Hain zuzen ere, testosterona sorkuntzan parte hartzen duen genearen espresioa maila arruntetara leheneratzen dute, eta espermatozoide kalitatea hobetzen dutela egiaztatu da [69]. Areago, alkoholak barrabiletan sortutako aldaketa histopatologikoak eta morfometrikoak arrain omega-3-en bidez hobetzen dira [70]. Gibeleko gutxiegitasun alkoholikoari dagokionez, omega-3 GAek alkoholak gibelean sortzen dituen kalteak murrizten dituzte. Alde batetik, GAek TNF-α eta IL-1β inflamazio-zitokinen mailak jaitsarazten dituzte. Bestalde, adipozitoetan gertatzen den lipolisia gutxitzen dute. Horrela, omega-3-ek gibelean pilatzen den gantz kantitatea eta inflamazioa murrizten dituzte [71]. In vivo eta in vitro egindako ikerketetan, DHAk neuronen inflamazioarekin erlazionatutako proteinetan eta oxidazio-estresean gertatzen diren asaldurak deuseztatzen ditu [72, 73]. Beraz, DHA alkoholak eragindako neuronen inflamazioaren eta endekapenaren kontrako erreminta aproposa izan daitekeela iradoki da. 6. GAINPISUA 1975. urtetik 2016. urtera arte obesitatearen prebalentzia hirukoiztu egin da munduan [74]. Gainpisua edukitzeko arrazoi nagusia elikadura eta jarduera fisikoko ohiturak aldatzea da. Gaur egun, ingurumenaren nahiz gizartearen bilakaera oso handia da, eta elikadurako nahiz ariketa fisikoko ohiturak mantendu eta errazteko ahaleginik ez da egiten. Argitaratutako datuen arabera, 2017. urtean Euskal Autonomia Erkidegoan 18 urtetik gorako populazioaren % 35,9k gainpisua zuen, eta % 13,8k, berriz, obesitatea; prebalentzia altuagoa gizonezkoetan izanik. 2 eta 17 urte bitarteko populazioan, gainpisua % 13,6koa da, eta obesitatea % 11,1koa batez beste. Kasu horretan, gainpisu prebalentzia altuagoa zen nesketan (% 14,6); obesitate prebalentzia, ordea, mutiletan (% 12,8) [75]. Gainpisuaren arazo nagusietakoa gantza abdomenean pilatzea da, hainbat gaixotasun garatzeko arrisku-faktorea baita; bihotz-hodietako gaixotasunak, diabetesa, lokomozio-aparatuko arazoak eta minbizia besteak beste [74, 76]. https://doi.org/10.1387/ekaia.21840 83 Omega-3 gantz-azidoen propietate onuragarriak zenbait egoera klinikotan 6.1. Gainpisuaren ondorioak eta omega-3 gantz-azidoen onurak oinarrizko ikerkuntzan Omega-3-ek, eta bereziki EPAk, abdomenean pilatzen den gantz kantitatea jaisten dute [76-78], eta pisu irabaztea moteltzen laguntzen dute [78, 79]. Horrez gain, EPA gehigarriak gantz pilaketa bultzatzen duen PPARγ genearen espresioa jaitsarazten du. Baita dieta hiperkalorikoaren ondoriozko TNFα-ren eta beste inflamazio-zitokinen igoera ere [77, 79, 80]. Horrez gain, glukosaren eta GAen metabolismoan parte hartzen duen adiponektina izeneko hormonaren sorrera bultzatzen du [77, 79, 81]. Horren harira, arrain olioak gainpisua daukaten karraskarietan zenbait parametro metaboliko hobetzen ditu, hala nola odoleko triglizerido [78, 79], kolesterol eta glukosa mailak [78]. Horrez gain, intsulina mailak jaisten ditu, eta hala intsulinarekiko sentikortasuna hobetu [79, 81] eta proteinetan nahiz lipidoetan gertatzen den kalte oxidatiboa murriztu [76]. Gainera, gehigarria jaso duten animalietan adipozitoen azalera eta diametroa kontroletan baino txikiagoa dela frogatu da [78]. Garunari dagokionez, omega-3 GAek obesitateak gorputz ildaskatuko arnasa-kate mitokondrialean eragiten dituen kalteak berreskuratzen dituzte [80]. 6.2. Gainpisuaren ondorioak eta omega-3 gantz-azidoen onurak ikerketa klinikoan Animalietan egindako ikerketetan lortutako hainbat emaitza umeekin egindako ikerketetan ere frogatu dira. Obesitatea eta intsulinarekiko erresistentzia zeuzkaten umeekin egindako entseguetan adiponektinaren maila igotzea eta inflamazio egoera nahiz intsulinarekiko erresistentzia jaistea lortu zen omega-3 gantz gehigarrien bidez [82]. Omega-3-en bidez gorputz-masa, tentsio arteriala eta kolesterol maila jaisten dira [83]. Gainera, omega-3 GAk aktibitate fisikoarekin konbinatzen zituzten umeek triglizerido eta intsulinarekiko erresistentzia ebaluatzeko probaren (HOMA) mailak aktibitate fisikoa egiten zutenek baino gehiago jaistea lortu zuten [84]. Helduetan egindako ikerketetan, gainpisua zeukaten pazienteek omega-3 gehigarrien bidez lortu zuten triglizerido maila jaistea, HDL kolesterol maila igotzea eta endotelioaren menpeko arterietako hodi-zabalkuntza hobetzea. Gainera, gehigarrien nahiz ariketa fisikoaren bidez, baina era independentean, gantz-masa jaistea lortu zen [85], hala gehigarri honen funtzionaltasuna agerian jarriz. 7. ETORKIZUNERAKO IKUSPEGIA Berrikuspen honek kate luzeko omega-3 GA gehigarriak zenbait egoera klinikotan izan ditzakeen efektu mesedegarriak biltzen ditu. Batetik, oina- 84 Ekaia, 2020, 38, 73-95 Maitane Serrano, Irantzu Rico-Barrio, Leire Lekunberri, Almudena Ramos-Uriarte, Nagore Puente, Izaskun Elezgarai, Pedro Grandes rrizko ikerkuntzan azken hamarkadetan bihotz-hodietako gaixotasunetan, minbizian, neuroendekapenezko gaixotasunetan, alkoholismoan eta gainpisuan omega-3 GA osagarriaren rola prebentzio neurri eta tratamendu gisa aztertu da; gehigarri horren onurak azpimarratuz. Bestetik, hainbat ikerketa klinikotan pazienteek omega-3 osagaia jasotzean izaten dituzten onurak eta egiaztatu diren aurrerapausoak biltzen ditu, frogatuz eta egiaztatuz bihotzhodietako gaixotasun, minbizi, neuroendekapenezko gaixotasun, alkoholismo eta gainpisu terapietan tratamendurako osagarri aproposa izan daitekeela (2. taula). Omega-3 baliagarritasunaren inguruko interesa urtez urte eta ikerketaz ikerketa handituz joan da. Dietaren bitartez jasotzeak erosotasun handiko tratamendu ez-inbaditzailerako osagarri egokia bilakatzen du. Horrez gain, aipatu beharra dago gaur arte, eta farmakoetan ez bezala, ez dela deskribatutako albo ondoriorik ezagutzen. Berrikusketa honetan zehaztasun handiz deskribatu diren hainbat egoera kliniko horietaz aparte, omega-3 GAk ere beste hainbat patologiaren tratamenduetan osagarri gisa erabili ohi dira. Omega-3 GAek esklerosi anizkoitzean, eskizofrenian [86, 87], garun lesio traumatikoan [88], autismoan, elikadura nahasmenduan, nahasmendu obsesibo-konpultsiboan eta depresioan [89, 90] zeresan handia daukate. Areago, arrain olio gehigarriaren bidez diabetesa pairatzen duten pazienteek injektatu beharreko intsulina kantitatea baxuagoa izatea lortu da [91]. Azken urteetan omega-3-en baliagarritasuna opioide menpekotasunaren aurkako tratamenduan osagarri gisa aztertzen ari da, eta orain arte emaitza itxaropentsuak lortu dira [92]. Horregatik guztiagatik omega-3 GAk, epe luzera, hainbat gaixotasuni aurrea hartzeko edo halakoak tratatzeko etorkizun handiko gehigarria bilakatzen ari dira; dietaren bidez har ditzakegun propietate osagarri eta sendagarriko mantenugaiak baitira, edonoren eskura daudenak. https://doi.org/10.1387/ekaia.21840 85 Omega-3 gantz-azidoen propietate onuragarriak zenbait egoera klinikotan 2. taula. Aztertutako gaixotasunek eragindako kalteen eta omega-3 gantz-azidoen onuren laburpen taula. Gaixotasuna Gaixotasunaren ondorioak Omega-3-en onurak Bihotz-hodietako gaixotasunak Bihotzeko arazoak Ezkerreko bentrikuluko kalteak Garun kalteak Asaldurak gai zurian Buruko isurien errepikapena Arazo motorrak Oroimen eta ikasketa arazoak Ospitalizazioa Heriotza Arritmiak, takikardiak eta fibrilazioak murriztu1 Funtzio sistoliko eta bolumen gaitasuna hobetu2 Kaltetutako garun azalera eta larritasuna jaitsi1 Angiogenesia eta neurogenesia areagotu1 Errepikapenen murriztapena2 Ezaugarri motorrak hobetu1 Oroimen eta ikasketa arazoak hobetu1 Ospitalizazio-maila gutxitu2 Biziraupena handitu2 Minbizia Tumoreen hazkuntza Metastasia Pisu galera Heriotza Zelula bideragarritasuna eta entzima onkogenikoen aktibitatea gutxitu1 Tumore oldarkortasuna1,2 eta metastasi probabilitatea jaitsi1 Pisua irabaztea bultzatu2 Errezidiba jaitsi; biziraupena handitu2 Endekapenezko gaixotasunak Garun kalteak Neuronen heriotza Amiloide plaken pilaketa Odoljarioak Inflamazioa Oroimen kaltetua Dendriten egoera hobetu; oxidazio-estresa jaitsi1 Neuronen proliferazioa bultzatu; heriotza ekidin1 Amiloide plaken sorkuntza eta pilaketa murriztu1 Odoljarioak murriztu1 Glia aktibazioa eta TNFα-ren adierazpena murriztu1,2 Oroimen espaziala eta aldizkako oroimena hobetu1,2 Alkohola Garun kalteak Arazoak portaera sozialean Gibel kaltetua Ar gonada kaltetuak Hipokanpoko plastikotasun sinaptikoa leheneratu; oxidazio-estresa jaitsi1 Portaera soziala hobetu1 Inflamazio zitokinen maila eta gantz pilaketa gutxitu1 Testosterona mailak leheneratu; espermatozoide kalitatea eta aldaketa histopatologikoak hobetu1 Gainpisua Inflamazioa Glukosa eta GA metabolismo kaltetua Hipertriglizeridemia eta hiperkolesterolemia Intsulinarekiko erresistentzia Hipertentsioa Gaixotasun batzuk garatzeko arrisku faktorea Inflamazio zitokinen maila jaitsi1,2 Adiponektina sorrera bultzatu1,2; arnas kateko kalteak leheneratu1 Triglizerido eta kolesterol mailak jaitsi1,2 Intsulina eta glukosa mailak jaitsi1,2 Arterietako hodi-zabalkuntza hobetu2 PPARγ-ren adierazpena eta abdomeneko gantz kantitatea jaitsi1 1 Oinarrizko ikerkuntzan frogatutako onurak. 2 Ikerketa klinikoan frogatutako onurak.
