100 EKAIA, ale berezia (2013) Igor Horrillo, Luis F. Callado Kannabisaren eratorrien terapiarako erabilgarritasuna frogatzen joan den heinean hainbat estatutan aldatu egin da legedia. Esate baterako, Holandan gaixotasun larriak pairatzen dituzten gaixoek marihuana eros dezakete botiketan, medikuaren errezeta erakutsita. Era berean, Kanadan, azkenetan dauden gaixoek edo esklerosiak edo artritisak jota min asko pairatzen duten gaixoek, baimena dute beraien kannabisa landatu eta kontsumitzeko. Alemanian ere, beste tratamendu batzuen erabilerak eraginkorrak ez diren kasuetan kannabisaren landaketa eta kontsumoa legeztatu berri dute joan den abenduan. Bestalde, Suitzar parlamentuaren behe ganbarak duela gutxi ezeztatu zuen uko egin zion kannabisaren kontsumoa legeztatzeko proposamenari. Harritzekoa izan zen, izan ere, 2001eko abenduan parlamentu bereko goi ganbarak proposamen bera onartu zuelako. Hau guztia kontutan izanda, eta gizarte-eztabaida honetan ari garela, beharrezkoa dirudi kannabisaren eta bere eratorrien terapia erabilera ikuspuntu zientifiko batetik aztertzea, honen inguruan dauzkagun datu klinikoak erabiliaz. 2. KANNABISAREN TERAPIA ERABILERAREN AURREKARI HISTORIKOAK Kannabisaren terapia erabilera ez da gaur egungo zientzialariek egindako aurkikuntza; izan ere duela milaka urte erabiltzen ari da kultura eta garai ezberdinetan zenbait gaixotasuni aurre egiteko. K.a. 2737. urtean Shen-Nung enperadoreak Txinan idatzitako herbarioan aipatzen da lehen aldiz kannabisa sendagai gisa [2]. Hainbat mende geroago, Dioskorides eta Galeno greziar sendagileek digestio-aparatuko asalduren eta otitisaren aurkako sendagai gisa deskribatu zuten [3]. Aro garaikidean, kannabisaren erabilera Ingalaterran hasi zen 1839. urtean, O’Shaughnessy irlandar zirujauak gomendatuta. Sendagile honek, tetanos, amorrua eta haurren konbultsioei aurre egiteko sendagai gisa deskribatu zuen kannabisa bere medikuntza tratatuan [4]. Era berean, XIX. mendearen erdialdera, bai Europa eta bai Ipar Amerikako sendagile garrantzitsuenek Cannabis indicaren erauzketa agintzen zuten migrainaren tratamendurako. Erabilera hauek zirela medio, kannabisaren terapia erabilera Britainia zein Amerikako farmakopea gehienetan gomendatzen zen [5]. Hala ere, ondorengo urteetan kannabisa jai-girokoan erabiltzen zela pentsatzean, 1937. urtean Estatu Batuetan legez kanpo utzi zuten «Marihuana Tax Act» legediaren bitartez. Nabarmentzekoa da Amerikar Sendagileen Elkartea lege hau onartzearen aurka agertu zela. Hala eta guztiz ere, hainbat farmakopeatatik atera zituzten kannabisa eta bere eratorriak; 1932. urtean Erresuma Batuan, 1941. urtean Estatu Batuetan eta 1953. ur- EKAIA, ale berezia (2013) 101 Kannabisaren terapia erabilera tean Frantzian. Bestalde, India bezalako herrialdeetan kannabisaren erabilera oso zabala da oraindik, batez ere indigenen artean. 3. KANNABISA ETA KANNABINOIDEAK Terapia erabileraz hitz egitean ezin dugu ahaztu kannabisa konposatu ezberdinez osatutako substantzia dela. Izan ere, oraingoz kalamuaren landarean 400 bat konposatu kimiko ezberdin aurkitu dira eta haietatik 60 konposatuk egitura kannabinoidea dute. 1964. urtean isolatu zen kalamuaren osagai psikoaktibo nagusia, Ƌ9- tetrahidrokannabinola (THCa) [6], eta bera da ustez, kannabisaren eragin farmakologiko gehienen erantzule nagusia. Hala ere, badira eragin farmakologikoak sortzen dituzten beste konposatu batzuk ere, kannabinola edo kannabidiola esaterako; azken honek gainera ez du eragin psikoaktiborik. Jatorri naturala duten konposatuez gain, badira jatorri sintetikoa duten kannabinoideak ere. Esate baterako, 1985. urtean Estatu Batuetan THCaren eratorri sintetiko bat merkaturatu zen, dronabinola hain zuzen. Goragaleen aurkako sendagai gisa merkaturatu zen sendagai hau, baina menpekotasuna eragiteko gai diren drogen zerrendan sartu zuten. Honez gain, Erresuma Batuan, Kannadan eta Irlandan THCaren beste eratorri sintetiko bat merkaturatu zen, nabilona. Gainera, sendagai hau Espainian eskuragarri dago 2001. urteaz geroztik ospitaletako botikako zerbitzuei esker [7]. Kannabinoideek bi hartzaile espezifikoren aktibazioari esker sortzen dituzte eragin fisiologiko nahiz farmakologikoak: batetik CB1 hartzailea, batez ere nerbio-sistema osatzen duten zeluletan aurkitzen dena [8], eta bestetik gehien bat immunitate-sisteman agertzen den CB2 hartzailea. Kannabinoideen hartzaile espezifiko hauen identifikazioa, kokapena eta karakterizazio farmakologikoa egin zenean, hartzaile hauek aktibatzeko gai diren estekatzaile endogenoak bilatzeko beharrizana sortu zen. Aurkitutako lehenengo estekatzailea anandamida izan zen, hain zuzen ere txerrien garunetik lortutako estraktu lipidikoan [9]. Konposatu hau azido arakidonikoaren amida bat da [10]. Ondoren, bigarren kannabidoide endogenoa aurkitu zuten txakurraren hesteetan eta arratoiaren garunean: 2-arakidonil glizerol-a [11, 12]. Azken urteotan beste zenbait estekatzaile endogeno berri aurkitu dira nerbio-sistema zentralean: esaterako, arakidoniletanolamina (virodhamina), n-arakinodonildopamina (NADA) edota dokosatetraeniletanolamida, [13]. Aurkikuntza hauek guztiak sistema endokannabinoideo bat badela egiaztatu dute eta bidea eman diote sistema honen funtzio fisiologikoen inguruan ikerkuntza zorrotza egiteari. Oraingoz, frogatu da baduela parte hartzerik zenbait prozesu fisiologikotan, hala nola, mugimenduen koordinazioan, ikaskuntzan eta oroimenean, emozioen kontrolean, neuronen hazkuntzan, minaren inpultsuen igorpenaren kontrolean edo sistema kardiobaskular eta immunitate-sistemen bitartekari gisa [10]. 102 EKAIA, ale berezia (2013) Igor Horrillo, Luis F. Callado 4. KANNABISAREN TERAPIA ERABILERAK Kannabisaren terapia erabileraren inguruan sortu diren zeresanek bi jatorri finko dituzte; alde batetik, herrialde gehienetan legez kanpo dagoen substantzia izatea, eta bestetik, kannabisa erabilgarria izan daitekeen gaixotasunen tratamendurako dauzkagun sendagaiekin nahikoa izatea. Hasteko, kannabisa legez kanpo egoteak gehiegizko ardura dakar bere balizko osasun-arrisku zein gizarte-arriskuen inguruan. Ardura hau dela eta, kannabisak eskaini ditzakeen onura terapeutikoak albo batera uzten dira kasuan kasuko ikerketa egin aurretik. Bigarrenik, kannabisaren eta bere eratorrien terapiarako erabilera aztertzeko orduan ondorioak fidagarriak izan daitezen, garrantzitsua da aurreiritzi guztiak albo batera uztea. Horretarako, atal honetan konposatu kannabinoideekin egin diren hainbat entsegu klinikotan ezberdinetan lortutako datuak eta ikerkuntzan lortutako datuak aztertuko dira. 4.1. Analgesia Esan bezala, minaren tratamendurako kannabisaren erabilera antzinatik ezagutzen da. Hori dela eta, gaur egun darabilten eztabaidaren barruan mina pairatzen duten gaixo askok gaitz honen tratamendurako kannabisaren erabilgarritasunaren berri jakin nahi du. Izan ere, mina kronikoki pairatzen duten gaixoekin egindako ikerlan baten arabera, gaixoen % 15ak kannabisa erabili du noizbait minari aurre egiteko eta % 10ak maiztasunez erabiltzen du kannabisa sendagai gisa [14]. Gainera, kannabisa erabili duten gaixoek loan eta aldartean ere onura igarri dute, mina desagertzeaz gain. XX. mende bukaeran kannabisak eta bere eratorriek nerbio-bulkadak inhibitzeko edo blokeatzeko gaitasuna dutela frogatu zuten. Ekintza farmakologiko hau garunean, orno-muinean eta neurona sentsorial periferikoetan kokatzen diren CB1 hartzaileen aktibazioari esker gertatzen da [15]. Izan ere, CB1 hartzailearen dentsitate altuak aurkitu dira orno-muinean, bereziki lehen mailako aferentzia nozizeptoreetan. Bestalde, CB2 hartzaile periferikoak hanturak eragindako minaren kontrolarekin erlazionatu dira [16]. Egun, bi sendagai mota erabiltzen dira gizakien min akutuaren tratamenduan: anti-inflamatorio ez esteroideoak eta sendagai opiazeoak. Sendagai hauek dosi egokian erabilita oso seguruak eta eraginkorrak izateaz gain, merkeak ere badira. Hala ere, minak arazo klinikoak sor ditzake gaixotasun kroniko gisa agertzen denean eta kasu hauetan tratamenduek zailtasun handiak eragiten dituzte, batez ere minbizien edo min neuropatikoen kasuan. Minbiziak eragindako minaren kasuan sendagai opiazeoen erabilera oso arrunta da. Hala ere, opiazeoak epe luzean zehar hartzeak toleran- EKAIA, ale berezia (2013) 103 Kannabisaren terapia erabilera tzia eragiten du gaixoetan; hau da, eragin berdina lortzeko dosia gehitu beharra gertatzen da, batzuetan gehiegizko dosiak erabili beharra izateraino. Egoera honek eragin kaltegarriak sortzen ditu kasu gehienetan, eta desatseginak izatetik gaixoaren bizia arriskuan jartzerainokoak izan daitezke. Hau ikusirik, minbiziak eragindako minaren aurkako tratamendu aringarri gisa proposatu dira kannabisa eta bere eratorrinen erabilera. Hala ere, minaren tratamenduan kannabinoideen erabilgarritasuna frogatzeko egin diren ikerketa klinikoen emaitzak ez dira oso itxaropentsuak izan. THCaren dosi bakarrak eragindako analgesia maila kodeinaren 60 mg-ko dosiak eragindakoaren antzerakoa da: beste analgesiko batzuekin alderatuta oso makala [17]. Bestalde, THCaren dosia igo beharrak, opiazeoekin gertatzen zen moduan, eragin kaltegarriak agertzearen arriskua dakar. Ondorioz, kannabinoideen eta opiazeoen arteko elkarketa proposatu da, eragin terapeutikoa handitzeko asmoz. Izan ere, jakina da kannabinoideek eta opiazeoek antzerako eragin farmakologikoak sortzen dituztela. Gainera, ekintza mekanismo bera erabiltzen dute minaren transmisioan parte hartzen duten neurotransmisoreen jariaketa oztopatuz, bai garunean eta baita orno-muinean ere. Hau horrela izanik, zenbait ikerlanek frogatu dutenaren arabera THC sendagai opiazeoen ahalmen analgesikoa handitzeko erabili daiteke [18]. Era berean, frogatu da kannabinoideek sortutako eragin analgesikoaren zati bat hartzaile opioideen bidez gertatzen dela ere. Emaitza hauek argi adierazten dute badaudela sistema kannabinoidearen eta opioidearen arteko harremanak minaren pertzepzioaren modulazioan. Gainera, sistema opioidearen eta sistema kannabinoidearen arteko harreman sinergikoa ez da saiakera akutuetan bakarrik gertatzen, bi substantziak era kronikoan emateak ere eragin bera sortzen baitu [18]. Beraz, opioideak eta kannabinoideak dosi baxuetan erabilgarriak izan daitezke minbiziak eragindako minaren tratamenduan. Baliteke dosi baxuak erabiliz eragin analgesikoa lortzea; horrela, behera egingo luke eragin kaltegarriak agertzeko arriskuak eta ez litzateke inondik ere gaixoaren bizitza arriskuan jarriko. Bestalde, minaren zentzumen bideen asaldurek min neuropatikoa eragiten dute hainbat gaixotasun direla medio: herpes ondoko neuropatia, trigeminoaren neuralgia, etab. Mota honetako minen tratamendurako analgesiko arruntek ez dute gehiegizko eraginkortasunik erakutsi. Hauek ez bezala, kannabinoideak eraginkorrak dira min neuropatikoak eragindako bi sintoma nagusien tratamenduan: alodinia (mingarriak ez diren estimuluek eragindako mina) eta hiperalgesia (estimulu mingarriek eragindako gehiegizko mina) [15]. Litekeena da kannabinoideak eraginkorrak izatea beste analgesikoekin konparatuz ekintza mekanismo ezberdina dutelako: neuronalak ez diren ehunek sortutako modulatzaileen jariaketa oztopatzen dute. 104 EKAIA, ale berezia (2013) Igor Horrillo, Luis F. Callado Era honetan, modulatzaile horiek hantura duten ehunetan kantitate handiagoan pilatzen dira ehun osasuntsuetan; baino horrela, kannabinoideek sortutako eragina azkarragoa eta eraginkorragoa suertatzen da [19]. Gaur egun, nabilona ikertzen ari dira 3. fase klinikoan min neuropatikoa duten gaixoen aho bidezko tratamendurako [20]. 4.2. Eragin antiemetikoa Gaixotasunean parte hartzen duten neurotransmisoreei eragitean datza gorakoaren aurkako sendagaien mekanismoa; batez ere serotonina eta dopaminari eragiten die. Egun erabiltzen diren antiemetikoak oso erabilgarriak baina ez dira gorako guztiak saihesteko gai. Ez dira eraginkorrak adibidez, kimioterapia tratamenduan dauden minbizidun gaixoetan ez eta HIES-a duten gaixoetan ere. Sendagai kimioterapikoak zitotoxikoak dira eta gorakoa da hain zuzen haien eragin kaltegarri nagusia. Tratamenduaren ezaugarriek (sendagai mota, dosia, sendagaien konbinazioa…) eta gaixoaren ezaugarriek (adina, sexua...) baldintzatzen dute goragaleen larritasuna. Gainera, kimioterapiak eragindako gorakoa izaten da kasu gehienetan gaixoak tratamendua uztearen arrazoi nagusia. Urte luzez, gorakoari aurre egiteko erabili diren sendagai nagusiak ondansetron bezalako hartzaile serotonergikoen antagonistak, eta dexametasona bezalako kortikoideak izan dira. Hala ere, tratamendu honek kalte ugari eragiten ditu eragin kaltegarri ugari sortzen ditu (idorreria, buruko mina…), ez ditu gorako aurrerakoiak edo diferituak kontrolatzen eta tratamendu garestia da [21]. Ondorioz, kimioterapiak eragindako gorakoen aurkako tratamenduan kannabisa eta bere eratorriak erabili ahal izateak arreta berezia eskatzen du. Jada 70. hamarkadan, kannabisaren balizko erabilera proposatzen zen gorakoaren tratamenduan [22, 23]. Izan ere, frogatu zen THCarekin egindako lehenengo entsegu kontrolatuetan oso eraginkorra zela gorakoaren aurka [22, 24]. Ildo berean, plazaratu berri da kannabinoideoak kimioterapiak eragindako gorakoen tratamenduan eraginkorragoak direla egun erabiltzen diren antiemetikoak baino [25]. Edonola kannabinoideak hartuta gaixoek eragin kaltegarri gehiago pairatzen dituzte, baina antiemetiko arruntak baino nahiago dituzte [25]. Gaixoek kannabinoideak nahiago dituzte sedazioa edo euforia bezalako «onuragarriak» diren beste eragin batzuk dituztelako. Alabaina, frogatuta dago kannabinoideek sortutako eragin kaltegarriak direla eta, hamaika gaixotik batek tratamendua uzten duela; gaixoen % 5ak paranoia pairatzen dute, eta % 6ak haluzinazioak eta ia % 13ak disforia edo depresioa [25]. Emaitza hauek direla eta, argi dago gorakoen tratamenduan kannabinoideen eraginkortasuna eta segurtasuna ziurtatzeko entsegu kliniko gehiago egin behar EKAIA, ale berezia (2013) 105 Kannabisaren terapia erabilera direla, eta gainera beste antiemetikoren batekin tratamendu konbinatuan izan beharko lukeela. Horrela, sendagai bakoitzaren dosia jaitsi ahalko litzateke eragin kaltegarririk pairatu gabe, eta gainera kannabinoideek sortutako beste eragin onuragarriei etekina atera ahalko litzaieke: sedazioa, euforia… Horrez gain, aukera egongo litzateke kannabinoideen eragin kaltegarri neuropsikiatrikoekiko eta gorakoaren aurkako eraginekiko sentikorragoak diren gaixoak identifikatzeko. 4.3. Espastizitatearen aurkako eragina Espastizitatea gaixotasun ezberdinen ondorioz agertzen den zeinua da. Honek muskuluak tenkatu edo gogortu, eta tendoien gehiegizko erreflexu sakonak eragiten ditu, ekintza muskularrak, mugimendua edo mintzamena oztopatzeraino. Asaldura hau sarritan garunaren atal eragilean sortutako kalteen ondorioz agertzen da. Atal hau borondatezko mugimenduez arduratzen da, baina esklerosi anizkoitza bezalako gaixotasunen ondorioz ere ager daiteke asaldura. Gaur egun erabiltzen diren tratamenduek eraginkortasun eskasa dute eta toxikotasunak murrizten du haien erabilera kasu askotan. Arrazoi hauek direla eta, gaixo askok ordezko terapiak frogatzea nahiago dute, kannabisa hartzea esate baterako. Esklerosi anizkoitzaren eredu ezberdinetan frogatu da espastizitatea sistema endokannabinoidearen kontrolpean dagoela [26]. Hau horrela izanik, hainbat ikerketaren arabera kannabinodeek eragindako CB1 hartzaileen aktibazioa onuragarria izango litzateke espastizitatearen aurka. Esklerosi anizkoitzak jotako gaixoekin egindako bost ikerlanetan, frogatu zuten aho bidez hartuta, THCak ahalmena duela gaixotasunaren zenbait seinale eta sintomen intentsitatea txikitzeko [27]. Bereziki espastizitatea, tenkadura eta dardara hobetuko lituzke, idazteko eta ibiltzeko gaitasunak hobetuz. Hala eta guztiz ere, argitaratu berri den ikerlan batean, kannabinoideekin egindako tratamenduaren ostean ez dute onurarik ikusi esklerosi anizkoitzak eragindako espastizitatean. Alabaina, gaixo hauek eragin onuragarriak sumatu zituzten mugimenduan eta gaixotasunari loturiko minean [28]. Gainera, frogatua dago endokannabinoideen degradazioaren inhibizioak espastizitatea hobetu dezakeela [26]. Honenbestez, endokannabinoideen degradazioa saihesten duten konposatuak hautagai onak izango lirateke espastizitatearen tratamendurako, ez bailuteke CB1 hartzaileen gainean eragin zuzenik izango, eta hortaz ezta eragin psikoaktiborik ere. 4.4. Glaukomaren tratamendua Glaukoma begi barneko presioaren igoerak bereizten duen sindromea da, hainbat patologiaren ondorioz sor daitekeena. Begi barneko gainpresio honek nerbio optikoaren kalte itzulezina sor dezake, gaixoa itsu ere geldi daitekee- 106 EKAIA, ale berezia (2013) Igor Horrillo, Luis F. Callado larik. Frogatua dago kannabisa eta bere eratorri batzuek begi barneko presioa jaitsi dezaketela [29]. Are gehiago, tratamendu arrunten aurrean iraunkor mantentzen diren glaukoma kasuetan. Hain zuzen ere, kannabinoide sintetikoa den WIN55212-2-k, bide topikotik emanda, lortzen du begi barneko presioa jaistea [30]. Horrenbestez, ikerkuntzaren eskutik oftalmologian bide terapeutiko berriak zabaldu dira, begian hartzaile kannabinoideak daudela frogatu denetik eta kannabinoideek begi barneko presioan duten eragina ezagutu denetik. 4.5. Gosearen sustagarriak Gosea kentzen duten anorexia edo HIESa bezalako gaixotasunen areagotzearekin batera, azken urteetan nabarmen gehitu da gosearen sustagarri diren sendagaien bilaketa. Sendagai hauen artean badaude antipsikotikoak baina aurkezten dituzten eragin kaltegarriak direla eta, ez dira erabilgarriak. Hazkuntza eragiten duen hormona eta beste anabolizatzaile batzuk ere proposatu izan dira gosearen sustagarri gisa, baina megestrol azetato progestagenoa izan da horien artean pisuaren gehitzea eragiten duen bakarra; hau gantz ehuna gehituaz lortzen da [31]. Bistakoa da gosea kentzen duten gaixotasunen tratamenduan kannabisaren erabilgarritasun terapeutikoa, kannabisaren gosearen sustatze eraginak aspaldi ezagunak baitira. Bestalde, kannabisaren kontsumitzaileen artean egindako ikerlan baten arabera, erretzaileen % 91k erretzen duen bakoitzean jaten du, % 67k erre ostean jaten du eta % 64ri janariarekiko erakarpena sortzen dio erretzeak [32]. Hala ere, anorexia pairatzen duten gaixoei THC emanda, oraindik ez da emaitza positiborik lortu gosea sustatzerako orduan [33]. HIESak jotako gaixoen artean, ordea, THCk eraginkortasuna erakutsi du gosea sustatzerako orduan [31]. Hain zuzen ere, FDA agentziak onartu berri du dronabinola HIESa duten gaixoen tratamendurako. Sendagai honek goragalea eta gorakoak gutxitzeaz gain, gosea sustatu, pisu-galera ekidin eta aldartea hobetzen du. Egun, azken fasean dauden minbiziak jotako gaixoen artean 3. fasean dagoen entsegu klinikoa egiten ari dira kannabisetik erauzitako THCrekin, gaixo hauek pairatzen duten anorexia-kakexia sindromearen gainean THCk duen eragina aztertzeko [7]. 4.6. Neurobabesa Ikerlan askoren arabera kannabisak neurobabesa eragiteko gaitasuna du, neuroendekapena sortzen duten gaixotasunen aurrera egitea motelduz. Gainera, deskribatu da Huntington gaixotasunaren sintomen agertzearekin batera nukleo estriatuan CB1 hartzaile gutxitu egiten dela. Horrela, uste da endokannabinoideek nukleo estriatuan geratzen diren hartzaileen aktibazioa eraginda, gaixotasunak aurrera egitea mugatu dezaketela uste da [34]. Era berean, sistema kannabinoidearen aktibazioak nerbio-sistema zentralean hantura eragiten duten gaixotasunetatik babesten gaitu; adibidez entzefalo- EKAIA, ale berezia (2013) 107 Kannabisaren terapia erabilera mielitisetik edo ubeitis alergikotik [35]. Bestalde, epilepsiaren kasuan kannabisaren eta bere eratorrien terapia erabilerak ez du emaitza argirik eman baina produktu hauek eraginkorrak dira Tourette sindromean agertzen diren nerbio-tikak desagerrarazteko [36]. Azkenik, iskemiaren edo garezurreko traumatismoaren animali eredu esperimentalak erabiliaz ere frogatu ahal izan da kannabinoideek neurobabesa eragiten dutela [20]. Ildo berean, traumatismo kranioentzefalikoaren tratamendurako dexanabinola (eragin psikoaktiborik ez duen kannabinoide sintetikoa) aztertzen ari dira I/II. faseko entseguetan, eta oraingoz emaitza itxaropentsuak lortu dira [37, 7]. 4.7. Tumoreen aurkako eragina Kannabinoideak glia jatorriko zelulak dituzten tumore-zelulak hiltzeko gai dira apoptosi bidez (hau da zelulen heriotza programatuaren bidez) [38]. Gainera, kannabinoideek selektiboki eragiten diete tumore-zelulei, gainontzeko zeluletan toxizitaterik eragin gabe. Adibidez, glia jatorriko tumore-zelulekin ez bezala, kannabinoideek ez dituzte in vitro hazitako astrozitoak hiltzen [38]. Kannabinoideen eraginez glia jatorriko tumore-zelula zeramidak sintetizatzen dituzte eta hau izan liteke hautakortasunaren arrazoia. Gauzak horrela, kannabinoideekin batera astrozitoetan zeramiden sintesia sustatuko luketen substantziak erabiliko bagenitu, hauek ere hilgo lirateke [39]. Orain dela gutxi, La Lagunan (Tenerifen) I/II fase klinikoko ikerlan bat egin zen glioblastoma multiformea zuten gaixoekin. Horretarako, THC eman zen garezur-barneko bidez eta zenbait gaixoen tumoreen tamaina txikitu zela ikusi zuten [40]. 4.8. Beste terapia erabilera batzuk Esandakoez gain, kannabisa eta bere eratorkinen balizko terapia erabilera sakon ikertzen ari dira. Esaterako, CB1 hartzaileen aktibazioa eragiten duen WIN55212-2 farmako kannabinoideak emaitza onak eman ditu eztularen tratamendurako [41]. Horrez gain, hartzaile kannabinoideen blokeoa loditasunaren prebentziorako ikertzen ari dira [20]. Era berean, hartzaile kannabinoideen antagonistak erabilgarriak izan daitezke heroina-menpekotasuna duten gaixoetan, antagonistek hartzaile kannabinoideen inaktibazioa eragitean heroinaren ahalmen indartzailea murrizten dutelako [42]. Bestalde, kannabisak aerosol gisa erabilita bronkodilatazioa eragiten duenez, erabilgarria izan daiteke asma pairatzen duten gaixoetan. Gainera, era ona izan daiteke kannabisa inhalatzea erretzearen eragin kaltegarriak saihesteko [7]. Bukatzeko, azken boladan sistema endokannabinoideak zenbait sendagairen ekintza mekanismoan izan dezakeen funtzioa ikertzen ari dira; adibidez, propofol anestesikoaren edo indometazina eta flurbiprofeno bezalako anti-inflamatorioen eragin mekanismoan [43]. Datu hauek guztiek eremu berriak zabaltzen ari dira, kannabinoideen terapia erabileran. 108 EKAIA, ale berezia (2013) Igor Horrillo, Luis F. Callado 5. KANNABISAREN ERAGIN KALTEGARRIAK Kannabisak eta bere eratorkinek sortutako eragin kaltegarriak dira ziurrenik hauen terapia erabileraren aurka erabiltzen diren argudio nagusiak. Horregatik, ezinbestekoa da eragin kaltegarri hauek ezagutzea. Baina kontutan izan behar da kannabisaren eragin kaltegarriak jai-giroko erabilerak sortuak direla eta ez dela zertan gauza bera gertatu terapia erabilera kontrolatuan. 5.1. Eragin akutuak Kannabisa kontsumitzeak dakartzan eragin kaltegarri nagusiak antsietatea eta izu-ikara egoerak dira. Sarritan eragin hauek lehen aldiz kontsumitzen duten gizakietan agertzen dira eta berriro ez hartzearen arrazoi bilakatzen dira [44]. Kannabisa hartzeak bihotz-erritmoa % 20-50 inguru arintzen eta bai odol-presioa ere, eserita egotean. Odol-presioa ordea jaitsi egiten du tentetzean. Hala ere, gizaki osasuntsuetan eragin hauek ez dute garrantzi handirik, tolerantzia azkar garatzen delako. Bestalde, kannabisaren toxikotasun akutua oso baxua da eta ez da inoiz inor hil kannabisaren gaindosia dela eta. Izan ere, beste sendagaien aldean, THCren dosi hilgarri 50 (marraskarien % 50a hiltzeko behar den dosia) oso handia da [44]. Horregatik, kannabisak eragindako toxikotasun akutuak sintoma ahulak eragiten ditu: arreta eta oroimen-asaldurak edo zailtasun psikomotoreak, egoera larrienak autoa gidatzerako orduan ematen direlarik. Bestalde, proposatu izan da balitekeela kannabisak sintoma psikotikoak pairatzeko arriskua handitzea ere; batez ere, hala izan liteke aurretik esperientzia psikotikoren bat jasan duten pertsonetan edota senitartekoen artean kasuren bat izan dutenetan. 5.2. Eragin kronikoak Proposatu da kannabisaren kontsumo kronikoa mutagenikoa eta onkogenikoa izan litekeela in vivo zein in vitro egin diren zenbait ikerlanen ondorio gisa. Hala ere, emaitza hauek ezin dira edonola gizakiaren osasunera estrapolatu, ikerlan hauetan erabili dituzten THC dosiak giza kontsumoan erabiltzen direnak baino askoz handiagoak direlako. Edonola, argi dago, kannabisa kantitate handitan eta era kronikoan hartuz gero bronkitis kronikoa eta zenbait asaldura histopatologiko izateko aukera asko handitzen dela, tumore kaltegarriak eragiteraino. Izan ere, denbora luzez kannabisa hartu duten gazteen artean, tumoreak aurkitu dituzte birika eta digestio- aparatuan [45]. THC dosi altuak hartutako animalietan, deskribatu da testosterona jariaketak behera egiten duela, eta aldaketak gertatzen direla esperma ekoizpenean eta obulutegi-zikloan [44]. EKAIA, ale berezia (2013) 109 Kannabisaren terapia erabilera Era berean, haurdun dauden animaliei kannabisa emateak jaioberrien pisua gutxitzea dakar. Hala ere, haurdun dauden gizakietan kannabisa hartzeak ez du gabeziarik eragiten, ezta umekiaren garapenean kalterik ere [46]. 5.3. Tolerantzia eta menpekotasuna Droga gehienen kasuan tolerantzia eta menpekotasuna batera agertzen dira. Kannabisaren kasuan ere, kontsumo kronikoak tolerantzia sortuko du eragin farmakologiko gehienenetan. Hala ere, oraindik zalantzan dago kannabisak menpekotasuna eragiteko duen ahalmena ote duen. Zenbait ikerlan klinikoren emaitzen arabera THCk tolerantzia sortzen du zenbait eragin farmakologikotan. Horrela, THC sarritan hartzeak eragin kardiobaskularren eta eragin subjektiboen murrizketa dakar. Gainera, zuzena da eragin hauen murrizketaren eta kontsumitutako kannabis kantitatearen arteko harremana, zenbat eta gehiago kontsumitu are eta tolerantzia handiagoa sortzen delarik [47]. Zenbait ikerlanen arabera, THCn aberatsak diren produktuak erabiltzen dituzten kontsumitzaileek abstinentzia-sindrome arina nabaritzen dute. Sindrome honen ezaugarri nagusiak honakoak dira: suminkortasuna, antsietatea, anorexia, goragalea eta loezina [48]. Hala ere, abstinentzia-sindromea oso arina da eta pairatzen duten gizakiek ez dute aldaketarik nabaritzen beraien egunerokotasunean. Bestalde, kontsumitzaile kronikoekin egindako ikerlanetan ere ez dute ikusi abstinentzia-sindrome larririk. Emaitza hauek animalietan lorturiko emaitzekin bat datoz; izan ere animaliei THC dosi altuak eman ostean ez da abstinentzia-sindromeak eragindako sintoma fisikorik ikusi [47]. 6. ONDORIOAK Kannabisaren terapia erabilera kontuan izan beharrekoa da, honen jaigiroko erabilerak sorturiko aurreiritziak alde batera utzita. Izan ere, kontutan izan beharrekoa da kannabinoideak tratamendu ezberdinetan erabiliko badira jai-girorako erabiltzen direnekin konparatuz substantzia, dosi eta emateko bideak guztiz ezberdinak izango liratekeela. Horregatik, kannabinoideak terapiarako erabiltzeko erabakia hartzeko beste edozein sendagairekin erabiltzen diren irizpide berberak erabili beharko lirateke, hau da, kontuan izan behako litzateke gaixoarengan sendagaiak duen toxikotasunaren eta eraginkortasunaren arteko erlazioa. Egia da zenbait gaixotasunen tratamendurako badaudela jada eraginkorrak diren beste sendagai batzuk, kasu askotan kannabinoideak baino segurta-
