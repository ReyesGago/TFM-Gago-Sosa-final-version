Actividad motora espont√°nea 2 FARMAKOLOGIA II-ko PRAKTIKA ANIMALIA EREDUAK IKERKUNTZAN. ERAGIN ANTIDEPRESIBOAREN AZTERKETA Praktika honen helburua ikerkuntza zientifikoaren hastapenak ikastea izango da. Horretarako, ekintza antidepresiboa duten farmako ezberdinen eraginak aztertuko ditugu. Zenbait esperimenturen bidez animalia ereduek terapeutikan duten erabilgarritasuna aztertuko dugu eta esperimentuetatik lortutako emaitzak interpretatzen saiatuko gara. Horretarako portaera frogak erabiliko ditugu. Bi portaera froga landuko ditugu; eremu irekiaren froga eta igeriketa behartuaren froga. Froga biak ohiko ikerkuntzan erabiltzen dira gaixotasun neuropsikiatrikoen alorrean. EREMU IREKIAREN FROGA (OFT): eragin sedatzailea, estimulatzailea edo eragin erlaxatzaile muskularra aztertzeko froga Prozedura: Froga honetan animalien bapateko mugimendua neurtzen da. Farmakoa saguari i.p. bidetik ematen zaio eta 30 minutu ondoren kaxa irekian sartzen da. Animalia 10 minututan mugimenduan dagoen denbora neurtzen da. 4-8 animalia aztertzen dira dosi bakoitzeko. Kaxa ezagutzen ez duten animaliak, beldurra dela eta gutxi mugituko dira. Farmako bat eman ostean eta aurretik kaxa ezagutzen ez duten animaliak gehiago mugitzen direnean, hau eragin antsiolitikoarekin lotzen da. Baina, mugimendu areagotze hau oso handia denean, aktibitate psikoestimulatzailearen seinale izaten da. Aktibitate motorearen murrizketa berriz, eragin sedatzailearekin edo erlaxazio muskularrarekin erlazionatzen da, besteak beste. IGERIKETA BEHARTUAREN FROGA (FST): eragin antidepresiboa neurtzeko froga Prozedura: Farmakoa froga hasi baino 30 minutu lehenago ematen zaio saguari i.p. bidetik. Denbora hori iragan ostean, animaliak urez beteriko zilindro batean sartzen dira banan-banan. Uretan uzten dira 6 minutuz bertatik ateratzeko aukerarik eman gabe. Kasu honetan, azkenengo 4 minututan geldirik mantentzen diren denbora neurtzen da. Froga honetan animaliek aktibitate fase ezberdinak jasaten dituztela onartzen da; batetik, mugitzen ari direnean ihesbide baten bila dabiltzala onartzen da eta bestetik geldirik daudenean etsita daudela. Farmako antidepresiboek eta psikoestimulatzaileek geldirik dauden fasea murrizten dute eta sedatzaileek berriz areagotu. PRAKTIKAREN PROZEDURA Eragin antidepresiboa duten desipramina eta zitalopramaren eragina aztertu nahi da, eta emaitzak kontrol taldearekin eta haloperidolarekin lortutako emaitzekin alderatu nahi dira. Lau sagu talderekin lan egingo dugu eta talde bakoitzean lau sagu aztertuko ditugu (n=4): 1.- Kontrol taldea (gatz-ur fisiologikoa 1 ml/kg i.p.) 2.- Desipramina taldea (30 mg/kg i.p.) 3.- Zitalopram taldea (10 mg/kg i.p.) 4.- Haloperidol taldea (1 mg/kg i.p.) Erabiliko diren farmakoak identifikatu eta hauen ekintza mekanismoak deskriba itzazu, hauen erabilera terapeutikoa eta eragin desiragaitzak azpimarratuz. Neurtu animalia bakoitzak igeriketa behartuaren frogan geldirik ematen duen denbora farmakoa eman ostean. Neurtu animalia bakoitzak eremu irekiaren frogan mugimenduan ematen duen denbora farmakoa eman ostean. Emaitzen analisi estadistikoa egin GraphPad Prism programa informatikoaren laguntzaz. Marraztu froga bakoitzari dagokion grafikoa eta eztabaida itzazu lortutako emaitzak: Zein da kontrol taldearen funtzioa? Zein da esperimentu honetan aktibitate motorea aztertzearen arrazoia edo beharra? Zein da antidepresiboak antipsikotiko batekin alderatzearen arrazoia? Bila itzazu ekintza mekanismo berria duten eta fase preklinikoan dauden bi farmako antidepresibo berri aztertzen dituzten artikulu zientifikoak. Egiaztatu portaera froga hauen erabilera.
