Garikoitz Azkona Mendoza 1. psIkoneuroImmunoLogIa Aspaldidanik dakigu emozioek, estresak, antsietateak edo depresioak aldaketak eragin ditzaketela sistema endokrinoan zein immunitarioan, eta harreman hori elkarrekikoa dela. Prozesu psikikoen eta giza gorputzaren nerbio-sistemaren, immunitate-sistemaren eta sistema endokrinoaren arteko elkarreragina aztertzen duen zientziari psikoneuroimmunologia deritzo. 1975. urtean, Robert Ader psikologoak eta Nicholas Cohen immunologoak, Pavlov-en baldintzapen klasikoan oinarrituta, frogatu egin zuten nerbio-sistemak (kasu honetan, gustua) abertsio-seinale bat sortuz immunitate-sistemaren erantzunak baldintzatzen zituela [1]. Animaliek elikagai seguruak edo kaltegarriak zeintzuk diren ikasten dute baldintzatze-prozesuen bidez. Elikagai bat, baldintzatu gabeko estimulua, ondoez fisikoa sortzen duen estimulu batekin parekatzean baldintzatu gabeko erantzuna gertatzen da (ondoeza). Saiakuntza batzuk egin ondoren, elikagai hori, orain estimulu baldintzatua, baztertu egiten du subjektuak, eta erantzun baldintzatua sortzen du, elikagaiak ondoezaren sentsazioarekin duen loturarengatik. Prozedura horri zaporeen baldintzapen abertsiboa deitzen zaio. Beren esperimentuan, Ader eta Cohen ikertzen ari ziren sakarina-soluzio baten bolumenaren aldaketak zer ondorio eragiten zituen baldintzatutako gustu-abertsioaren eskuratze eta estintzioan. Estimulatzaile abertsibo baldintzatugabe gisa ziklofosfamida erabili zuten, ondoez gastrointestinalak eragiten dituen farmakoa. Arratoiei ziklofosfamida bide intraperitonealez injektatzen zieten 1, 5 edo 10 ml-ko sakarina-disoluzioa hartu eta 30 minutura. Baldintzatutako erantzuna eta estintzioaren aurkako erresistentzia zuzenean proportzionalak izan ziren kontsumitutako soluzio edulkoratuaren bolumenarekiko. Ustekabean, estintzio-probetan, zeinetan sakarina ematen zitzaien ziklofosfamida injektatu gabe, hil egin ziren baldintzatutako animalia batzuk. Behaketa horren garrantzia agerian geratu zen ziklofosfamidak propietate immunosupresoreak dituela jakitean. Horrek iradoki zuen, sakarina eman eta gero, animaliek immunosupresio baldintzatuarekin erreakzionatu zutela. Immunosupresio horrek zaurgarri bihurtuko zituen ingurunean zeuden mikroorganismo patogeno oportunisten aurrean eta, ondorioz, heriotza ekarri. Era honetan, nerbio-sistemaren eta immunitarioaren arteko harremana frogatu zuten. Beste era batera esanda, emozioek gure immunitate-sisteman eta hark emozioetan eragin dezaketela frogatu zuten. Ingurumenestimulu batek emozio bat eragin dezake, eta horrek jokabide-aldaketak eragiteaz gain, aldaketa endokrinoak eta immunologikoak ere eragin ditzake. Isolamendu soziala, estres kronikoa eta depresioa 2. IsoLamendu sozIaLa eta bakardadea Isolamendu soziala familiako edo adiskidetasuneko sare soziala txikia denean gertatzen da. Gizarte-lotura gutxi dituzten pertsonak sozialki isolatuta daude, eta, beraz, bakarrik sentitzeko arrisku handiagoa izan dezakete [2]. bakardadea sare sozialaren harremanak urri direnean gertatzen den esperientzia subjektiboa da. Harreman-gabezia elkarreragin sozial gutxiagoren (kuantitatiboa) edo haien kalitate apalaren (kualitatiboa) ondorio izan daiteke. Gehienetan, bakardadea hutsune- eta baztertze-sentimenduekin batera doa [3]. Oro har, harreman sozial gehiago izateak bakarrik sentitzeko probabilitate txikiagoa dakarrela onartzen da. Sare sozial txikia duten edo sare sozial batean erabat integratuta ez dauden pertsonek bakarrik sentitzeko arrisku handiagoa dute [4]. Hala ere, sozialki isolatuta dauden pertsonek ez dute zertan bakartiak izan behar, eta pertsona bakartiak ez daude beti gizartean isolaturik [5]. Hainbat faktore, hala nola demografikoak eta ingurumenekoak (bikotekidea edo seme-alabak izatea, hezkuntza-maila eta anai-arreben kopurua), daude lotuta bakardade-sentimendu txikiekin [6]. Bestalde, bakarrik sentitzeko aukera handiagoa dute osasun-arazoak, laneko estres kronikoa, interakzio sozial gutxi eta bikote-arazoak dituzten pertsonek [7]. Espainian, bakarka bizi da 18 urtetik gorako biztanleriaren % 19,5. Pertsona horietatik, % 40,5ek ez dute horrela bizitzea aukeratu, eta beren bakardade-indizea 1,9koa da; aldiz, ezkonduen eta seme-alabak dituztenen indizea 0,7koa da. Bakardade-indizeak bakardadearen maiztasunari, bakardadea sentitu den egoerei eta bakardade-egoera horiekiko erreakzio pertsonalei egiten die erreferentzia [8]. Estatu Batuetan kalkulatzen da 42 milioi pertsona heldu inguruk pairatzen dutela bakardade kronikoa [9]. Ingalaterran, inkestatuen % 5-6 sarri edo beti sentitu dira bakarrik, eta emakumeak, ezkongabeak, alargunak eta 16 eta 24 urte bitarteko gazteak dira gehien sentitu direnak bakarrik [10, 11]. konektibitate sozialak eragin esanguratsua eta positiboa du ongizate fisikoan [12]. Bakardadea, aldiz, kaltegarria da, eta gizarte-premiak aldi luzeetan asetzen ez direnean, pertsonek estres kronikoaren zantzuak erakusten dituzte [13]. 3. estresaren neurobIoLogIa Mehatxu gisa antzematen diren egoerek estres-erantzuna eragiten dute. Erantzun emozional, egokitzaile eta desatsegin horren funtzioa gure biziraupena ziurtatzea da, mehatxutik babesten gaitu borrokaren, ihesaren edo mehatxua geldiaraztearen bidez. Estresa egoera mehatxagarrietan agertzen den erantzun fisiologikoa da (1. irudia). Garikoitz Azkona Mendoza 1. irudia. Estresaren neurobiologiaren irudikapen eskematikoa. Sistema honen ardatz nagusia amigdala da, garuneko lobulu tenporalean kokatutako egitura linbikoa. Amigdalak garun-azaletik (bide nagusia) edo talamotik (bide zuzena) jasotzen ditu estimuluak. Bide nagusiak denbora gehiago behar du estimuluak prozesatzeko, zeren eta estimuluak kontziente bihurtzen diren garun-azalean. Bide zuzena azkarragoa da, baina ez hain zehatza, eta mehatxuari erantzuten hasteko aukera ematen digu, estimulua zein den erabat jakin baino lehen (inkontzienteki). Amigdalaren aktibazioak mehatxuari aurre egiteko prestatzen gaituzten bi osagai fisiologikoen aktibazioa eragiten du hipotalamoan. Alde batetik, nerbio-sistema sinpatikoak noradrenalina askatzen du, eta giltzurrun gainean dauden guruin adrenalak estimulatzen ditu adrenalina odolera askatzeko. Adrenalinari esker, glukosa maila igo egiten da odolean, bihotzak indar handiagoz ponpatzen du, odol-ekarpena muskuluetara desbideratzen da, arnasketa sakonagoa eta azkarragoa bihurtzen da, eta igo egiten da oxigeno maila odolean. Jakien digestioa eta jariakinen jarioa eteten dira, maskuria eta hestea hustu egiten dira eta zentzumenak zorroztu (begi-nini handituak). Bestetik, hipotalamoak kortikotropinaren hormona jariatzailea (CRH) jariatzen du, Isolamendu soziala, estres kronikoa eta depresioa eta CRHren bidez hipofisia (edo guruin pituitarioa) estimulatzen da, zeinak kortikotropina (ACtH) jariatzen duen. ACtHren bidez, guruin adrenalak estimulatzen dira kortisola jariatzeko (gizakien glukokortikoide nagusia). komunikazio-sistema endokrino honi ardatz hipotalamo-hipofisi/ pituitario-adrenala (HHA edo HPA) deritzo eta atzeraelikadura negatibo bidez mantentzen da. kortisolak odoleko glukosa maila handitu, intsulinaren maila gutxitu eta sistema immunitarioa inhibitzen du. Beraz, bi sistemek organismoak borrokarako edo ihes egiteko behar duen energia (oxigenoa eta glukosa) lortzea ahalbidetzen dute [14]. Estres-sistemaren aktibazio puntuala biziraupen-mekanismo bat da, baina, batzuetan, aktibazio horrek denbora luzean irauten du. Hala, organismoa estres kronikoko egoera batean sartzen da, patologikotzat jotzen dena. Hainbat ikerlanek erakutsi dute sozialki isolaturik dauden pertsonek kortisol maila altuak dituztela, estres kronikoa pairatzen duten seinalea [15-19]. Estres kronikoak organismoko ia edozein zelularen adierazpen genikoa aldatzen du, gene-adierazpeneko programak modulatzen ditu eta, besteak beste, hanturaren aldeko geneak aktibatu [20]. Era berean, estres kronikoak immunosupresioa eragiten du, eta gaixotasun infekzioso eta neoplasikoen intzidentzia handiagoa eragin dezake [21]. Paradoxa da egoera: alde batetik, handiturik daude hantura eragiten duten molekulak (zitokina proinflamatorioak) eta, bestetik, immunosupresioa dugu kortisolaren ondorioz (2. irudia). 2. irudia. Estres kronikoaren eta hanturaren arteko erlazioaren irudikapena. Garikoitz Azkona Mendoza Bakardadeak eta interakzio sozial ezak, ongizate fisikoan ez ezik, psikologikoan ere eragiten dute [22, 23]. Ildo horretatik, ikusi da harreman pertsonal negatibo eta asegabeak prozesu immuneen modulatzaile indartsuak direla, eta bakardadea ez da salbuespena [24]. Era berean, isolamendu soziala depresioaren arrisku-faktore esanguratsua dela deskribatu da [25]. 4. depresIo nagusIaren neurobIoLogIa Depresio nagusiaren diagnostikoak irizpide zehatz batzuk ditu. Pertsona batek gutxienez bi aste irauten duen gertakari depresibo bat pairatu behar du, eta gertakari horrek aldaketa argiak eragin behar dizkio aldartean, interesetan eta plazerean (anhedonia), baita aldaketak kognizioan ere; eta sintoma begetatiboak erakutsi behar ditu [26]. Munduan 280 milioi pertsonak dute depresioa (% 3,8) [27]; intzidentzia handiagoa da emakumeetan; sintoma larriagoak dituzte eta emaitza kliniko okerragoak [28]. Depresio nagusiaren etiologia faktore anitzekoa da, eta haren heredagarritasuna % 35 ingurukoa da. Gainera, ingurumen-faktoreak, hala nola haurtzaroko abusu sexualak, fisikoak edo afektiboak, oso lotuta daude depresio nagusia garatzeko arriskuarekin. Faktore genetikoen eta ingurumeneko faktoreen interakzioak depresioaren eragile izan daitezke, baina gaur egungoz ez dago guztiz definitutako mekanismorik gaixotasunaren alderdi guztiak azaltzeko [29]. Azken urteetako hipotesi zabalduenaren arabera, depresioaren sintomak nerbio-sistema zentraleko serotoninaren maila baxuen ondorioa dira [30, 31]. Serotonina edo 5-hidroxitriptamina (5-Ht), monoaminen familiako neurotransmisorea triptofanotik eratorritako molekula da. triptofanoa animalia-jatorriko proteinetan eta zerealetan dagoen funtsezko aminoazido bat da. Dietaren bidez jasotako triptofanoarekin, gure organismoak serotonina ekoizten du erreakzio biokimiko batzuei esker [32]. Baina serotonina de novo ekoizteaz gain, birziklatu egin daiteke. Eragiketa hori mintz presinpatikoan dauden garraiatzaile batzuei esker gauzatzen da (5-Htt; 5-HT transporter). Haiek sinapsiko serotonina berreskuratu eta besikula sinapikoetan gordetzen dute berriro. Hainbat ikerketa genetikok garraiatzaile hauentzat kodetzen duen genearen (SLC6A4) polimorfismoa identifikatu dute, eta bi alelo bereizten dira, motza eta luzea. Bietatik alelo motzak, terminal presinpatikoan serotonina sartzerakoan, eraginkortasun txikiagoa duen garraiatzailea emango luke [33]. Nahiz eta organismoan duen funtzio fisiologikoa askoz konplexuagoa izan, serotonina zoriontasunaren eta plazeraren molekula gisa ezagutzen da. Sistema serotoninergikoaren desorekak antsietate, depresio eta psikosiaren mekanismoekin lotu ohi dira [32]. Hipotesi hori indartu egiten da depresioa duten paziente askok tratamendu farmakologikoari erantzuten dio- Isolamendu soziala, estres kronikoa eta depresioa telako garuneko serotonina maila emendatzearren droga serotoninergikoak hartu eta gero, fluoxetina, adibidez [34]. Hala ere, ez dakigu zehatz-mehatz zeintzuk diren 5-Ht mailak murrizteko mekanismoak eta metaanalisi berri batek adierazten duenez, serotoninaren eta depresioaren arteko loturak ez du erakusten ebidentzia sendorik [35]. Edonola dela, lehen esan dugun bezala, ez du faktore bakarrak azaltzen depresio nagusiaren sintomatologia. Beste monoamina batzuen maila baxuak ere lotu izan dira depresioarekin, hala nola dopamina eta noradrenalina [36]. Monoamina bakar baten maila igotzen duten antidepresiboek depresioaren sintomak arintzen dituzte pazienteen ehuneko mugatu batean. Bestalde, monoamina bati baino gehiago zuzendutako antidepresiboek emozioen eta kognizioen zirkuitoen funtzioak hobetzen dituzte, eta frogatu da ekintza horrek funtsezko zeregina duela farmako hauen eraginkortasun terapeutikoan [37]. Azkenik, anatomiari dagokionez, irudi-ikerketek hipokanpoaren, gongoil basalen, talamoaren eta garun-azaleko hainbat eremuren bolumen txikiagoa aurkitu dute depresio nagusia duten pazienteetan. Haiengan, afektibitateari eta kognizioari lotutako garun-zirkuitu jakin batzuetako alterazioak ere aurkitu dira, bai eta aurrerago azalduko diren alterazio neuroendokrino, immunologiko eta neurotrofikoak ere [29]. 5. estres kronIkoa, hantura eta depresIoa Azken hamarkadetan egindako ikerketa askotan, depresio nagusia pairatzen duten pertsonetan kortisol maila altuak aurkitu dira, HHA ardatzaren hiperaktibitatearen seinalea [38-40]. kortisol maila areagotuen jatorria konpentsazio-mekanismo bat izan daiteke, zeren eta murrizturik aurkitu egin baita paziente deprimituen garunetan glukokortikoide-hartzaileen maila, eta kalteturik haien funtzioa. Horrela, glukokortikoide maila altuek ez dute beren jariaketa inhibitzen atzeraelikadura negatiboaren bidez [41, 42]. Halaber, depresio nagusia duten pazienteek hanturaren ezaugarri kardinal guztiak erakusten dituzte, zitokina proinflamatorio maila altuekin [43, 44]. Bi prozesu hauek, aurkikuntza biologiko sendoenetakoak dira depresio nagusian, eta lotuta daude sarritan, nahiz eta azpian dauden mekanismo molekularrak eta fisiopatologikoak oraindik ez dauden argi. Hantura esterilean, hau da, sistema immunitarioa aktibatzearen ondorioz baina patogenorik gabe gertatzen den hanturan, zitokinen askapen masiboa eragiten dute DAMP (danger Associated Molecular Patterns) molekulek, tartean delarik Hsp72 [45]. Proteina horiek inflamasoma izeneko proteina-konplexu bat osatzen dute, bitartekari zentral bat izan daitekeena, estresatzaile psikologikoek eta fisikoek depresioaren garapenean laguntzen dutelarik [46]. Erantzun horien ardura duten seinaleztapen-bideak oraindik argi ez badaude ere, Hsp72 maila altuak estres-prozesuen adierazle perife- Garikoitz Azkona Mendoza riko bat dira [47-49], eta gizarte-isolamenduak eragindako estres kronikoaren adierazle ere izan daitezke. Gaur egun badakigu odoleko zitokina proinflamatorioak garunera iragan daitezkeela hesi hematoentzefalikoa zeharkatuz edo nerbio bagoaren zuntzetan zehar. Garunean, zitokina proinflamatorioek hipotalamoko CRH aktibatzen dute eta ACtHren jarioa areagotu. Era berean, zitokina horiek neurotransmisoreen prozesu metabolikoak aldatzen dituzte, hala nola dopaminarenak eta serotoninarenak [50]. Serotoninaren kasuan (3. irudia), zitokinek makrofagoetan dagoen indoleamina-2,3-dioxigenasa (IDO) entzimaren aktibitatea estimulatzen dute. IDO entzimaren gainaktibazioak kinureninaren bide metabolikoaren aktibitatea areagotzen du, eta, horrela, metabolito babesle batzuen murrizketa (azido kinurenikoa) eta toxikoen areagotzea (azido kinolinikoa) eragiten du. Ondorioz, IDO entzimak degradatu egiten bide du triptofanoa, serotoninaren aitzindari den aminoazidoa, eta horrek azalduko lituzke garuneko maila baxuak fase depresiboetan. Ikerlanek diote kinureninaren bidearen deserregulazioa agerikoa dela depresio nagusian, eta sintoma depresiboen larritasunarekin lotzen dela [51, 52]. 3. irudia. Estres kronikoak eta hanturak serotoninaren (5-Ht) ekoizpenean duen eragina. Isolamendu soziala, estres kronikoa eta depresioa 6. estresa, depresIo nagusIa eta sIstema neurotrofIkoa Badirudi burmuinetik eratorritako faktore neurotrofikoa (BDNF; B rainderived Neurotrophic Factor) estresaren substratu molekularra izan daitekeela, estresa pairatzen duten pertsonetan haren adierazpena murrizturik dagoela aurkitu delako [53,54]. Halaber, BDNF depresioaren arrisku-faktore garratzitsutzat hartzen da eta haren mailak gutxiturik aurkitu dira egoera hori pairatzen duten gizakietan [55-57]. Era berean, ikerketa genetikoek adierazten dute BDNFren (Val66Met) mutazioak beldurrak baldintzatutako erantzunaren estintzioa okertzen duela eta antsietate- eta depresionahasmenduetan inplikazioa duela iritzi da [58-60]. BDNF da ugaztunen garunean adierazpen handiena duen neurotrofina, bereziki garun-azalean eta hipokanpoan. Neurotrofinek zeregin kritikoa dute bai garunaren garapenean bai eta nerbio-sistema helduaren plastikotasunean [61]. BDNFk bat egiten du bere tRkB hartzailearekin (Tropomyosin receptor Kinase B) (4. irudia). tRkBFS hartzaileak MAP kinasen bidean parte hartzen duten ERk (extracellular signal-regulated Kinase) eta PI3k (PhosphatidylInositol-3 kinase) molekulak aktibatzen ditu. Frogatu da bide honek CREBen (cAMP Response Element-Binding protein) fosforilazioa eta aktibazioa eragiten duela, eta horrek geneen transkripzioa eragiten du, tartean dela BDNF bera. BDNF/tRkB sistemak berebiziko garrantzia du prozesu kognitiboetan, plastikotasun sinaptikoa modulatzen baitu [62]. Hala ere, tRkB-t1en splicing bidez (RNA mezulariaren heltze-prozesuetako bat) sortutako aldaerak BDNF/tRkBFS sistemaren inhibitzaile menderatzaile negatibo gisa jardun dezake, Down sindromean gertatzen den bezala [63]. 4. irudia. tRkBren splicing aldaeren eta B DNFrekiko interakzioaren irudikapen eskematikoa. Garikoitz Azkona Mendoza zitokina proinflamatorioek BDNFren sintesia eta askapena inhibitu eta hartzailearen fosforilazioa oztopatzen dute. BDNF/tRkBFS seinalea eteteak neurodegenerazioa eta mikrogliosia dakar, hain zuzen ere depresio suizida duten pazienteen garunetan aurkitutako aztarna [64, 65]. Paziente horietan tRkB-t1 maila baxuagoak ere ikusi dira, histonen metilazioaren ondorioz [66]. BDNFren sistema neutrofikoak depresioaren patofisiologian duen garrantzia erakusten duen beste gertaera bat da fluoxetinak, depresioaren tratamenduan erabiltzen den serotoninaren birkaptazioaren inhibitzaile batek, BDNFren mailak handitzea eragiten duela [67]. Era berean, berriki deskribatu da depresioaren aurkako beste farmako batek (ketaminak, NMDA antagonista) efektu bera duela BDNFren mailetan [68]. 7. LaburbILduz Depresio nagusia gaixotasun sistemiko bat da eta hainbat mekanismo biologikok parte hartzen dute haren etiologian. Azken urteetako ikerketek aldaketa molekular asko deskribatu dituzte eta horietako batzuk aipatu dira artikuluan zehar. Gero eta ebidentzia gehiagok erakusten dute hantura kronikoak depresio nagusia garatzen lagundu dezakeela. Depresioa duten pertsonek zitokina proinflamatorioaren maila altuak dituzte, HHA ardatzaren desregulazio kronikoa (estres kronikoa) dela medio. Era berean, desorekak deskribatu dira neurotransmisore (monoaminak) eta BDNF-tRkB sistemetan. Gainera, asaldura hauek gaixotasunaren fasearen arabera aldatzen dira. Nahasmendu mental askotan bezala, depresio nagusian beharrezkoa da biomarkatzaile prediktiboak zehaztea [69], tratamendu egokia hautatzeko prozesua errazteko eta pazienteek tratamenduari emandako erantzuna ondo ikertzeko [70]. Metaanalisi berri baten emaitzen arabera, deskribatu ditugun biomarkatzaile posible guztietatik kortisola izango litzateke depresio nagusiaren iragarle posible bakarra [71]. Laburbilduz, isolamendu sozial kronikoak aldaketak eragin ditzake nerbio-sisteman, sistema endokrinoan eta immunologikoan, eta depresio nagusia izan daiteke horren ondorioa. Hala ere, ez dira zehatz-mehatz ezagutzen prozesuaren oinarrian dauden mekanismo molekularrak. Hortaz, ikerketa gehiago behar dira mekanismo molekular horiek zehaztu ahal izateko. bIbLIografIa [1] Ader r, Cohen N. Behaviorally conditioned immunosuppression. Psychosom Med. 1975; 37(4): 333-40. Garikoitz Azkona Mendoza cesses: the MacArthur social neuroscience studies. Int J Psychophysiol. 2000; 35(2-3): 143-54. [17] edwArds km, bosCh JA, engelAnd Cg, CACioPPo Jt, mAruChA Pt. Elevated macrophage migration inhibitory factor (MIF) is associated with depressive symptoms, blunted cortisol reactivity to acute stress, and lowered morning cortisol. Brain Behav Immun. 2010; 24(7): 1202-8. [18] PressmAn sd, Cohen s, miller ge, bArkin A, rAbin bs, treAnor JJ. Loneliness, Social Network Size, and Immune Response to Influenza Vaccination in College Freshmen. Health Psychology. 2005; 24(3): 297-306. [19] stePtoe A, owen n, kunz-ebreCht sr, brydon L. Loneliness and neuroendocrine, cardiovascular, and inflammatory stress responses in middleaged men and women. Psychoneuroendocrinology. 2004; 29(5): 593-611. [20] irwin mr, Cole SW. Reciprocal regulation of the neural and innate immune systems. Nat rev Immunol. 2011; 11(9): 625-32. [21] segerstrom sC, miller GE. Psychological stress and the human immune system: a meta-analytic study of 30 years of inquiry. Psychol Bull. 2004; 130(4): 601-30. [22] CACioPPo Jt, hAwkley lC, CrAwFord le, ernst Jm, burleson mh, kowAlewski RB, et al. Loneliness and health: potential mechanisms. Psychosom Med. 2002; 64(3): 407-17. [23] hAwkley lC, thisted rA, CACioPPo Jt. Loneliness predicts reduced physical activity: cross-sectional & longitudinal analyses. Health Psychol. 2009; 28(3): 354-63. [24] kieColt-glAser Jk. Norman Cousins Memorial Lecture 1998. Stress, personal relationships, and immune function: health implications. Brain Behav Immun. 1999; 13(1): 61-72. [25] bekhet Ak, zAuszniewski JA, nAkhlA WE. Loneliness: a concept analysis. Nurs Forum. 2008; 43(4): 207-13. [26] APA. Diagnostic and statistical manual of mental disorders (DSM-5®)2013. [27] IHME. Institute of Health Metrics and Evaluation. Global Health Data Exchange (GHDx) 2022 [Available from: http://ghdx.healthdata.org/ gbd-results-tool?params=gbd-api-2019-permalink/d780dffbe8a381b25e1416884959e88b. [28] PArker g, FletCher k, PAterson A, Anderson J, hong M. Gender differences in depression severity and symptoms across depressive sub-types. J Affect disord. 2014; 167: 351-7. [29] otte C, gold sm, Penninx bw, PAriAnte Cm, etkin A, FAVA m, mohr dC, sChAtzberg AF. Major depressive disorder. Nat rev dis Primers. 2016; 15;2: 16065. [30] ruhé hg, mAson ns, sChene AH. Mood is indirectly related to serotonin, norepinephrine and dopamine levels in humans: a meta-analysis of monoamine depletion studies. Mol Psychiatry. 2007; 12(4): 331-59. [31] delgAdo Pl, ChArney ds, PriCe lh, AghAJAniAn gk, lAndis h, heninger GR. Serotonin function and the mechanism of antidepressant action.
