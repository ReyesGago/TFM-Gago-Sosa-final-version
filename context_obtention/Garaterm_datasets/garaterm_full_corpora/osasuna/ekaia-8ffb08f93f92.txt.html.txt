98 ekaia, 2021, 41, 97-108 Saioa Gómez-Zorita, Jenifer Trepiana, Iñaki Milton-Laskibar, María Puy Portillo 1. Sarrera Sexu-dimorfismoa espezie bereko ar eta emeen arteko desberdintasun morfologiko eta fisiologikoei erreferentzia egiten dien terminoa da. Desberdintasun horiek, berriz, sexu patroia material genetikora heredatu den moduaren arabera definituta egongo dira. Esaterako, zenbait hegazti espezietan arrek gorteatzean erabiltzeko luma koloredunak dituzten bitartean, emeek askoz ere kolore sotilagoak izaten dituzte, zeinak habian gordeta egoten lagunduko baitiete. Gizakietan, sexuen arteko desberdintasun nabarmenak izaten dira gorputz konposizioari dagokionez. Nahiz eta desberdintasun horiek pertsona jaio aurretik garatzen diren, nabarmenago bihurtzen dira pubertarotik aurrera. Esaterako, haurtzaroan gertatzen diren desberdintasun nagusiak izaten dira mutilek neskek baino gihar-masa proportzio eta garaiera handiagoak izaten dituztela. aldiz, neskak mutilak baino lehenago heltzen dira pubertarora, eta ondorioz, nesketan bizitzako aldi honetan gertatzen diren aldaketak/garapena mutiletan baino lehenago gauzatuko dira. Behin helduarora iristean, gizonek gorputz tamaina handiagoa, gihar-masa proportzio handiagoa, hezur-dentsitate handiagoa eta gantz-masa proportzio baxuagoa izan ohi dituzte emakumeekin alderatuta. Desberdintasun horiek azalduko lukete, adibidez, emakumeek gizonek baino arrisku handiagoa izatea osteoporosia pairatzeko (dentsitate eta tamaina txikiagoko hezurrak izaten baitituzte) [1]. Bestalde, helduaroan, gorputzeko gantz-banaketa ere desberdina izaten da gizon eta emakumeetan. Horrela, emakumeek gantza nagusiki izter eta aldaka inguruan metatzen dute (gantz-banaketa ginoidea edo madari itxurakoa), eta gizonezkoen kasuan, berriz, gantza nagusiki zonalde abdominalean metatzen da (gantz-banaketa androidea edo sagar itxurakoa). Gantz-masaren banaketan izaten diren desberdintasun horiek hormona esteroideek eragindakoak izaten dira, hala nola testosteronak. Horiek horrela, emakumeak menopausiara heltzen direnean gantz-masaren banaketa ginoidea izatetik androidea izatera pasatzen dira: bilakaera hori bizitzako aldi horretan gertatzen diren aldaketa hormonalek eragingo dute [2]. Beraz, esan liteke gizon eta emakumeen artean izaten diren gorputz-konposizioaren desberdintasunak hein handi batean sexuen arteko desberdintasun hormonalek eragiten dituztela. 2. Sexuarekin Lotutako patoLogiak Gizakiok 23 kromosoma pare ditugu zelula guztien nukleoan, eta horietatik pare bat bakarrik dira kromosoma sexualak. Horrela, sexu maskulinoaren eta femeninoaren arteko desberdintasuna izango da lehenaren kasuan kromosoma pare sexuala XY dela, eta bigarren kasuan, berriz, XX (1. irudia). X kromosomak 1.000 genetik gora ditu, eta giza genomako https://doi.org/10.1387/ekaia.22724 99 Sexu-dimorfismoa gizakian: inplikazioak osasunean eta diagnostiko klinikoan aDNaren % 5 da. Y kromosomak, aldiz, tamaina askoz txikiagoa izateaz gain, 80 gene inguru besterik ez dauzka, eboluzioan zehar karga genetikoa galdu duelako. Beraz, pentsa daiteke emakumeek bi X kromosoma dituztenez gizonezkoek baino karga genetiko askoz ere handiagoa izango dutela (teorikoki behintzat, ia bikoitza). aitzitik, konpentsazio-mekanismo bat garatu da bi sexuen artean karga genetikoan gertatuko litzatekeen alde hori berdintzeko. Horrela, emeek X kromosoma bateko geneen gehiengoa transkripzionalki inaktibatzen dute, bi sexuen arteko gene-espresioa berdinduz [3]. 1. irudia. kromosoma pare sexualaren jatorria gizakian. Sexu-dimorfismoan, kromosoma sexualek paper garrantzitsu bat jokatzen dute. Izan ere, sexuarekin lotutako herentziazko gaixotasunak eragiten dituzten asaldura genetikoak kromosoma sexualetan kokatuta dauden geneetan gertatzen dira nagusiki [4]. asaldura genetiko horiek, berriz, gainartzaileak edo errezesibok izan daitezke. Gainartzaileen kasuan, gurasoetako baten gene anormala nahikoa izango da gaixotasuna garatzeko (nahiz eta beste gurasoaren genea normala izan). Errezesiboetan, berriz, bi gurasoetatik jasotako geneak anormalak izan behar dute gaixotasuna garatuko bada. Horren adibide argia da hemofilia, zeina X kromosomaren asaldura errezesibo batek eragiten duen odol-gatzapenaren gaitza baita (5.000 gizonetik bati eragiten dio). kasu horretan, emakume batek X kromosometako batean hemofilia eragiten duen asaldura genetikoa badu, eta gene anormal hori bere semeari pasatzen badio, semeak gaixotasuna garatuko du. aldiz, alabak gaixotasuna pairatzeko bi gurasoetatik (ama eta aita) jasotako gene anormalak beharko lituzke (ondorioz ez da horren ohikoa emakumeetan). Hori dela eta, hemofiliaren kasuan normalena izaten da emakumeak gaitzaren eramaileak izatea, baina gaitza ez garatzea [5]. Beste adibide bat daltonismoarena izango litzateke, zeina zenbait kolore modu normalean ikusteko ezintasuna eragiten duen patologia baita. Gaixotasun horrek gizonezkoei eragiten die nagusiki, X kromosoman gertatzen den 100 ekaia, 2021, 41, 97-108 Saioa Gómez-Zorita, Jenifer Trepiana, Iñaki Milton-Laskibar, María Puy Portillo herentziazko asaldura genetiko bati loturik baitago (hemofiliarekin gertatzen den bezala). Patologia hori errezesiboak diren geneen bitartez transmititzen denez, gizonezko batek nahikoa izango luke asaldura genetikoa duen kromosoma bakarra edukitzea gaixotasuna garatzeko (X kromosoma bakarra baitu). aitzitik, emakume baten kasuan asaldura genetikoa duten bi X kromosoma beharrezkoak izango dira gaitza garatuko bada. Beraz, garbi geratzen da bi X kromosoma edukitzea (bata aitarena eta bestea amarena) nolabaiteko abantaila biologikoa izan daitekeela aipatu diren patologiak ekiditeko orduan (edo behintzat gaixotasuna ez garatzeko orduan). Hala ere, ikusi da patologiak sor ditzaketen X kromosomako gene horien % 15ek aurrez aipatu den inaktibazio transkripzionalari ihes egiten diola, eta % 10ek, berriz, inaktibazio partziala bakarrik jasaten duela. Ondorioz, aurrez aipatu diren patologiak (eta baita X kromosomarekin lotura duten beste batzuk ere) emakumeetan ere agertu ahalko dira (nahiz eta gizonezkoetan baino maiztasun txikiagoarekin) [6]. 3. Sexu-dimorfiSmoa Sexuarekin Loturarik ez duten gaixotaSunetan Sexuarekin lotutako patologiez gain, badira beste zenbait gaixotasun, kromosoma sexualekin erlaziorik izan ez arren, prebalentzia desberdina dutenak gizon eta emakumeetan. 3.1. gaixotasun kardiobaskularrak Mundu mailan, gaixotasun kardiobaskularrak dira heriotza-kausa nagusia bai gizon bai emakumeetan. Hasiera batean, menopausiara heldu ez diren emakumeek nolabaiteko abantaila bat duten arren adin bereko gizonekin alderatuta gaixotasun horien aurrean, menopausia pasatu eta gero babes hori galdu egiten dute (2. irudia). Zenbait ikerketak proposatu dutenez, babes horren galera bizitzako aldi horretan gertatzen den estrogeno-mailen murrizketarekin lotuta dago [7]. aspalditik ezagutzen den bezala, lipidoen metabolismoan gerta daitezkeen asaldura ezberdinak izaten dira gaixotasun kardiobaskularren eragile nagusiak. Nahiz eta lipidoen metabolismoan ere desberdintasunak izan gizon eta emakumeen artean, desberdintasun horiek ez dira hormona sexualek eragindakoak bakarrik. Izan ere, badira lipidoen metabolismoa erregulatzen duten zenbait gene sexuaren arabera desberdin espresatzen direnak (gehiago edo gutxiago), baita itzulpen ondorengo zenbait aldaketa ere (proteinen egitura eta funtzioan), entzima desberdinen jarduera sexuaren arabera aldarazten dutenak. azkenik, gaixotasun kardiobaskularrak pairatzeko arrisku-faktoreekin lotutako zenbait polimorfismo genetiko ere (aldaketak geneen aDN sekuentzian) sexuaren araberakoak izan daitezke. https://doi.org/10.1387/ekaia.22724 101 Sexu-dimorfismoa gizakian: inplikazioak osasunean eta diagnostiko klinikoan 2. irudia. Emakumeek gaixotasun kardiobaskularrak pairatzeko dituzten arriskufak to reak. Gaa: gantz-azido askeak, Hta: hipertentsio arteriala, VLDL: dentsitate oso baxuko lipoproteinak. Horren harira, badira sexuen arteko desberdintasunak odoleko lipido profilari dagokionez, zeinak ondorio klinikoak izan ditzaketen gaixotasun kardiobaskularretan. Horrela, gizonetan ez bezela, emakumeetan odoleko triglizerido-maila altuak kolesterol totalaren edo HDL kolesterolaren mailak baino adierazle hobeak dira gaixotasun kardiobaskularrak pairatzeko arriskuari dagokionez. Ondorioz, emakumeetan berebiziko garrantzia izango du odoleko triglizerido-mailak kontrolatzeak edo/eta murrizteak [8]. aldiz, gizonen kasuan, odoleko kolesterol totalaren maila-igoera gaixotasun kardiobaskularrak pairatzeko arrisku faktore garrantzitsuagoa izango da [9]. Gantz-ehuneko eta giharreko triglizeridoen hidrolisitik gantz-azido askeak (Gaa) lortzen dira, zeinak odolera isurtzen baitira (beste ehun/organoetan erabiliak izateko). Egoera basalean, zenbat eta handiagoa izan pertsona baten gorputzeko gantz-masa, orduan eta handiagoa izango da plasmara egiten den gantz-azidoen askapena. kontuan izanik, oro har, emakumeen gorputzeko gantz-edukia gizonena baino handiagoa dela, horien odoleko Gaa mailak ere gizonetan aurkitzen direnak baino altuagoak izango dira (2. irudia). are gehiago, gorputzeko gantz-eduki berdina duten gizon eta emakume bat alderatzen badira, emakumearen tasa lipolitikoa (gantzen hidrolisia Gaa eratzeko) gizonarena baino handiagoa izango da (nahiz eta gantz-ehun gehiago ez eduki). Gertaera hori hormona sexualek zein intsulinak eragingo dute. Intsulinaren kasuan, kontuan izan behar da hormona horrek lipolisia inhibitzen/gelditzen duela, eta gizonetan emakumeetan baino maila altuagoak aurkitu ohi direla. Halaber, kontuan izan behar da emakumeek dituzten energia-beharrizanak gizonenak baino ba- 102 ekaia, 2021, 41, 97-108 Saioa Gómez-Zorita, Jenifer Trepiana, Iñaki Milton-Laskibar, María Puy Portillo xuagoak direla, eta horrek, berriz, zenbait organotan gantz-metaketa errazten duela. Horren adibidea da emakumeek gibelean gantza metatzeko gizonek baino erraztasun handiagoa dutela, sentikorragoak eginez gibel gantzatsu ez-alkoholikoarekiko. Elikagaiak irensten direnean gertatzen den odoleko Gaa mailaren murrizketari dagokionez, murrizketa hori nabarmenagoa izaten da emakumeetan gizonetan baino (nahiz eta emakumeek gorputzeko gantz eduki altuagoa izan). Horren arrazoia da gizonetan gantza nagusiki gorputzeko goiko aldeko larruazal azpiko gordailuan metatzen dela, zeinak intsulinak duen lipolisiaren aurkako efektuarekiko erresistentzia handiagoa baitu (emakumeen gantz-ehun berdinarekin alderatuta) [8]. Dentsitate oso baxuko lipoproteinen (VLDL) funtzioa triglizeridoak odolean garraiatzea da gibeletik behar diren ehunetara (bertan erabiliak izateko). Normopisu egoeran, emakumeen odoleko VLDL mailak gizonenak baino altuagoak izaten dira, eta hori, aterosklerosia pairatzeko arrisku faktoretzat jotzen da (2. irudia). aldiz, gorputzeko gantz-edukia handitzen den kasuetan (adibidez, obesitatean), gizonetan VLDL jarioa handitzen da, eta emakumeetan, berriz, ez. azkenik, ikusi da gizonek jariatzen dituzten VLDL-ak emakumeek jariatzen dituztenak baino tamaina txikiagoa dutela, eta horrek ere eragina izango du gizon eta emakumeek gaixotasun kardiobaskularrak garatzeko aurkezten dituzten desberdintasunetan [8]. Izan ere, zenbait ikerketak erakutsi dute tamaina txikiagoko VLDL molekulak erraztasun handiagoa dutela ateroma plaketan metatzeko, aterogenikoagoak direlarik [10]. Miokardio infartuaren kasuan, emakumeek gizonek baino sintoma kliniko arinagoak izaten dituzte. aitzitik, infartu batetik osatzen ari diren emakumeen pronostikoa gizonena baino okerragoa izaten da. Horren harira, emakumeen % 40 lehenengo infartua izan eta urtebeteko tartean hiltzen den bitartean, gizonetan proportzio hori askoz baxuagoa izaten da (% 25 ingurukoa). Badirudi gaixotasun kardiobaskularren morbilitate eta mortalitatean gizon eta emakumeen artean izaten diren aldeak batzuen eta besteen bihotzaren egitura eta funtzioarekin lotuta daudela. Izan ere, sexuaren araberako desberdintasunak deskribatu dira bai bihotzaren egituran, baita haren funtzionamenduan ere [7]. Bestalde, miokardio infartua jasan aurretik emakumeetan ezohiko sintomak izatea normaltzat jotzen den bitartean, gizonetan espezifikoagoak diren sintomak eman ohi dira (hala nola, bularreko mina edo opresioa, minaren irradiazioarekin barail, lepo, sorbalda, beso edo bizkarrera) (1. taula) [11]. Hipertentsio arteriala gaixotasun kardiobaskularren beste eragileetako bat da. Zenbait ikerketak erakutsi dutenez, sexuen arteko desberdintasunak aurkitu dira osasun-asaldura horren intzidentzian, maizago emakumeetan. Patologia horrek arteria eta bihotzeko bentrikuluen zurruntzea eragiten du, eta gaixotasun kardiobaskularrak pairatzeko arrisku faktorea izango da (2. irudia) [7]. https://doi.org/10.1387/ekaia.22724 103 Sexu-dimorfismoa gizakian: inplikazioak osasunean eta diagnostiko klinikoan 1. taula. Miokardio infartuaren ohiko eta ezohiko seinaleak. Ohiko sintomak Ezohiko sintomak Bularreko mina edo opresioa Minaren irradiazioa barail, lepo, sorbalda, beso edo bizkarrera Nekea antsietatea eta ziztadak bularrean Loaren asaldurak arnasteko zailtasuna Gorakoak Zorabioak Izerdi hotzak Bizkarreko mina Beso ahul eta astunak Laburbilduz, hainbat arrazoi daude gaixotasun kardiobaskularretan sexu-dimorfismoa eragiteko, horien artean garrantzitsuenak dislipemia, hipertentsio arteriala eta bihotzaren funtzioa. 3.2. minbizia Ikerlan epidemiologikoek erakusten duten bezala, sexu-dimorfismoa minbiziaren intzidentzian eta biziraupenean garrantzia duen faktorea da. Oro har, emakumeek gizonek baino arrisku txikiagoa dute ugalketa funtzioarekin loturarik ez duten minbizi motak pairatzeko (hala nola, ondesteko, larruazaleko, buru eta lepoko, esofagoko, birikako eta gibeleko minbiziak); tiroideko minbizia da salbuespena. Uste da alde horien oinarria, gizon eta emakumeek hormona sexualen seinaleztapenean eta kromosoma sexualetan duten informazioan gertatzen diren desberdintasunetan egon daitekeela. Zelula normalekin alderatuta, tumore zelulek geneen espresio profil desberdinak izaten dituzte. Desberdintasun horiek, tumore zeluletan aurkitzen diren patroi espezifikoak eta mutazioak (aDN sekuentziako aldaketak) izaten dira nagusiki, sarritan desberdinak gizon eta emakumeetan. Bestalde, hormona sexualek ere tumoreen progresioan parte hartzen dute, minbiziaren bilakaeran garrantzia handiko bi prozesu erregulatzen baitituzte, hala nola angiogenesia (odol-baso berrien sorrera) eta hantura. Horretaz gain, hormona sexualek sistema immunearen modulazioan ere parte har dezaketela uste da, eta ondorioz, minbizian gertatzen den sexu-dimorfismoan eragina izango lukete mekanismo/bide horren bidez ere [12]. Sarreran aipatu den bezala, emeen XX pareko X kromosometako bat haurdunaldian inaktibatu egiten da (sexuen arteko karga genetikoa konpentsatzeko). aitzitik, X genearen inaktibazio hori ez bada gertatzen edo partzialki/modu desegokian gertatzen bada, ondorioak larriak izan daitezke. Esaterako, tumoreen supresoreak diren geneetan mutazioak gerta daitezke, gene horien inaktibazioa eraginez. Horren adibidea da X kromosoman da- 104 ekaia, 2021, 41, 97-108 Saioa Gómez-Zorita, Jenifer Trepiana, Iñaki Milton-Laskibar, María Puy Portillo goen UtX genearekin gertatzen dena. Gene horren mutazioa gertatzen bada, eta mutazio hori Y kromosomako bere homologoak (UtY) konpentsatzen ez badu, haurtzaroan t linfozitoetako leukemia linfoblastiko akutua garatzeko arriskua handitzen da [13]. Gibeleko minbiziaren kasuan, berriz, ikusi da Y kromosoman dagoen tSPY geneak funtzio onkogenikoa duela (zelula normalak tumore-zelula bihurtzea bideratzen du), haren espresioa handiagotuta dagoelarik hepatokartzinoma edo gibel-minbizia duten gizonetan. Nabarmendu behar da, gainera, gene horren X kromosomako homologoak (tSPX genea) B hepatitisarekiko babesa ematen duela, zeina hepatokartzinoma pairatzeko faktore nagusia baita. Horrela, tSPY genearen aktibazioak edo/eta tSPX genearen inaktibazioak minbizi mota horren garapena eragin dezake, gizonetan ohikoagoa izango dena [14]. Minbiziaren tratamenduaren kasuan ere, sexuen arteko desberdintasunak deskribatu dira kimioterapiak eragindako toxikotasunari dagokionez. Esaterako, gibel edo ondesteko minbizia, Hodgkin-en linfoma, Ewing-en sarkoma edo osteosarkoma duten emakumeetan arrisku handiagoa izaten da kimioterapiak eragindako mukositisa, gorakoak eta okadak edo alopezia pairatzeko. Bestalde, toxikotasun akutuaz gain, emakumeak zaurgarriagoak dira kimioterapiak eragindako kardiotoxizitate berantiarraren aurrean ere. Horrelako efektuak deskribatu dira, adibidez, antraziklinarekin (haurtzaroko zenbait minbizi tratatzeko erabiltzen den antibiotikoa) tratatuak izan diren pertsonetan [15]. 3.3. Hanturazko gaixotasunak eta erantzun immunea Sexu-dimorfismoak infekzioen intzidentzian eta pronostikoan ere eragina dauka. Izatez, badirudi emakumeek gizonek baino berezko eta hartutako erantzun immunitario eraginkorragoak garatzen dituztela. Gainera, emakumeek erresistentzia handiagoa dute bakterioek, birusek, onddoek edo parasitoek eragindako infekzioen aurrean. kontrara, zaurgarriagoak dira gaixotasun autoimmuneen aurrean. Gauzak horrela, gizonek sentikortasun handiagoa dute infekzioekiko jaiotzen direnetik helduarora heltzen diren arte. Horrek, halaber, azpimarratzen du sexu-dimorfismoak erantzun immunean hormona sexualek baino garrantzi handiagoa duela. Era berean, aurkitu da erantzun immunean beharrezkoak diren hainbat gene X kromosoman daudela kokatuta. Hala ere, badirudi hormona sexualak beharrezkoak direla berezko erantzun immunean parte hartzen duten zelulen (neutrofiloak, makrofagoak, zelula hiltzaile naturalak eta zelula dentritikoak) heltze eta desberdintze egokirako [16]. Giza immunoeskasiaren birusak (GIB) eragindako infekzioaren kasuan, sistema immunearen aktibazioa, adierazle ontzat jotzen da gaixotasunaren bilakaera aurreikusteko. Ikusi da emakumeetan sistema immunearen aktibazioa gizonetan baino handiagoa dela, besteak beste 1 motako interfe- https://doi.org/10.1387/ekaia.22724 105 Sexu-dimorfismoa gizakian: inplikazioak osasunean eta diagnostiko klinikoan ronaren ekoizpen eta jario handiagoa gertatzen delako. Horrek birusaren erreplikazioa kontrolpean edukitzea ahalbidetzen du. Bestalde, hormona esteroideoek ere birusaren erreplikazioaren erregulazioan parte hartzen dute. Gertakari horiek denek azalduko lukete birusaren aurrean gertatzen diren sexuaren araberako erantzun desberdinen garapena [17]. Erantzun immunean gertatzen diren desberdintasun horiek hainbat hanturazko patologiatan deskribatu dira, horien artean arnas-infekzioak. Ikusi da patologia horietan erantzun immunearen garapena definitzen duten gene garrantzitsuak desberdin espresatzen direla sexuaren arabera. Esaterako, badirudi 1 interleukinaren hartzaileari lotutako 1 kinasa (IRak-1) geneak X kromosomaren inaktibaziotik ihes egiten duela. Horren ondorioz, gene horren kinasa-jarduera areagotu egiten da, eta emakumeetan gertatzen den erantzun immunea gizonetan gertatzen dena baino eraginkorragoa bihurtzen du. Era berean, zitokinen ekoizpenean parte hartzen duten zenbait toll motako hartzaile (tLR) ere gehiago espresatzen dira emakumeetan [18]. Infekziosoak ez diren hanturazko gaixotasunetan ere sexuen arteko desberdintasunak deskribatu dira. Horietako bat asma da, zeina arnasbideen hantura kronikoak eragiten baitu. Proposatu da gaixotasun horren kasuan hormona sexualek neurrigabeko 2 motako erantzun immunitarioa eragingo luketela, zitokinen ekoizpen azkar bat sortuz. Horrela, haurtzaroan mutilek neskek baino asma garatzeko probabilitate handiagoa dute, eta pubertaroko hormona sexualen ekoizpen handiagoak joera hori aldatuko luke. Izan ere, badirudi bizitzako aldi horretatik aurrera hormona sexualek babes-faktore gisa jokatzen dutela gizonetan, eta infekzioak pairatzeko joera murriztu [19]. 3.4. gaixotasun neurologikoak Hainbat gaixotasun neurologikotan ere sexuarekin erlazionatutako desberdintasunak deskribatu dira. Gizon eta emakumeen arteko alde horiek, gainera, ez dira garunaren anatomian eta funtzionamenduan bakarrik aurkitu, baita gaixotasunen patogenesian, ezaugarri klinikoetan eta tratamenduarekiko erantzunean ere. Ondorengo lerroetan, Parkinson eta alzheimer gaixotasunen kasuan egindako aurkikuntzak azalduko dira. Parkinsona, mugimenduen asaldurak (zurruntsauna, dardarak, mugimendu mantsoak, eta abar) eragiten dituen neuroendekapenezko gaixotasun kroniko eta progresiboa da. Gaixotasun horretan, garuneko sustantzia beltzeko neuronek ez dute nahikoa dopamina ekoizten. Dopamina giharren mugimenduak kontrolatzeko beharrezkoa den sustantzia kimikoa denez, horren gabeziak aurrez aipatutako asaldurak eragiten ditu. Ikusi denez, Parkinson gaixotasunak gizonei gehiago erasaten die, eta gaixotasunaren hasiera goiztiarragoa izaten da eta sintomak, berriz, gogo- 106 ekaia, 2021, 41, 97-108 Saioa Gómez-Zorita, Jenifer Trepiana, Iñaki Milton-Laskibar, María Puy Portillo rragoak. Sexuen arteko desberdintasun hori hein handi batean estrogenoek ematen duten babesak azalduko luke. Gaixotasunaren tratamendu farmakologikoari dagokionez, gehien erabiltzen direnak dopamina bihurtzen diren botikak izaten dira (hala nola, lebodopa), dopaminaren degradazioa inhibitzen dutenekin batera. Lehenengoen kasuan, dopaminaren hartzaileak kitzikatzen dituzte dopaminak eragingo lituzkeen efektuak imitatuz (agonista dopaminergikoak). Lebodoparen kasuan ikusi denez, gizon eta emakumeek behar dituzten botika horren dosiak desberdinak dira. Horrela, emakumeetan odoleko botika-maila berdinak (gizonekin alderatuta) lortzen dira dosi txikiagoak erabiliz. Izan ere, emakumeen kasuan, odol-bolumen txikiagoa edukitzeaz gain, botika mantsoago ezabatzen dute. Horretaz gain, kontuan izan behar da emakumeek botika horiek eragiten dituzten efektu ez-desiragarri gehiago pairatzen dituztela. Horren arrazoietako bat izan daiteke gizonen dosi berdina ematen denean odoleko botika-mailak altuegiak direla emakumeetan. Bestalde, badira efektu ez-desiragarri horietan eragiten duten faktore genetikoak ere. Esaterako, gizonetan babesa ematen duten aldaerak eragiten dituzten sexu-dimorfismoa deskribatu da zenbait genetan, hala nola dopaminaren D2 hartzailean [20]. alzheimerra neurona-galera esanguratsu batek eragiten duen neuroendekapenezko gaixotasuna da. Neurona galera horrek endekapen kognitiboak (memoria eta pentsamendua) eta portaeraren asaldurak eragiten ditu, eta bereziki adindunei eragiten die. Ikusi da gaixotasun horrek emakumeei gehiago eragiteaz gain (gizonekin alderatuta) pertsona horietan gaixotasunaren bilakaera azkarragoa izaten dela. Horren arrazoietako bat izan daiteke emakumeak gizonak baino urte gehiagoz bizi izaten direla, nahiz eta beste faktore batzuek ere zerikusia izan dezaketen. Izan ere, zenbait aldaera genetiko identifikatu dira zeinak emakumeak sentikorrago egiten dituzten gaixotasun horren aurrean. Bestalde, ikusi da gaixotasunak garunaren egituran eragiten dituen aldaketak ere desberdinak direla sexuen artean. Horren harira, proposatu da emakumeak sentikorragoak izan daitezkeela gaixotasunaren eragileak diren faktoreen aurrean, eta horrek, berriz, garunaren egituran gertatzen diren aldaketak azkarrago gertatzea eragingo luke pertsona horietan. aurrekoez gain, sexuen arteko desberdintasun endokrinologikoak ere aurkitu dira, garrantzi berezia izan dezaketelarik hormona sexualek. Nahiz eta alor horretan egindako ikerketak oraindik ere urriak izan, ikusi da emakumeetan menopausian gertatzen den estrogeno ekoizpenaren murrizketa alzheimerraren faktore eragileen artean dagoela. azkenik, erantzun immunean eta estresarekiko erantzunean gertatzen diren sexuen arteko desberdintasunek ere eragina izango dute alzheimer gaixotasuna pairatzeko probabilitatean [21].
