I. BIOELEKTRIZITATEA 2. Ekintza-potentziala 1. KITZIKAGARRITASUNA Nahiz eta gure gorputzeko zelula guztiek atseden-potentzial bat izan, zelula batzuk zelula kitzikagarriak dira, hau da, ekintza-potentziala (EP) sortzeko kapazak dira. Gure gorputzean, hauek neuronak eta muskulu-zelulak dira (muskulu mota guztietakoak: eskeletikoa, kardiakoa eta leuna). Zer da EP bat? Mintz plasmatikoaren despolarizazio oso bizkorra (mintz-potentzialaren igoera), mintzaren polaritatea alderantzikatzera heltzen dena, hau da, zelularen barneko aldean kanpoko aldean baino karga positibo gehiago egongo dira. Despolarizazioaren ondoren berpolarizazioa dator, atseden-potentzialera hurbilduz berriro, baina normalean hirugarren fase bat dago, hiperpolarizazioa, mintz-potentziala atsedean geratu baino lehen. Aldaketa horiek oso bizkorrak dira, neurona batean EP normal batek 2-3 ms irauten du. Zelula kitzikagarri bat estimulatzen denean bere mintzaren potentziala igo egiten da. EP gertatzeko atari-potentzial bat dago; mintz-potentziala atari-potentzialera heltzen bada orduan EP gertatzen da. Atari-potentziala, beraz, EP bat sortzeko mintzak izan behar duen mintz-potentziala da. Neuronetan atari-potentziala -55 mV izaten da. 2. EKINTZA-POTENTZIALAREN EZAUGARRIAK EPen bi ezaugarri nagusi daude: -“Guztia edo ezer ez” motako erantzuna da. Beste modu baten esanda, gertatzen da edo ez da gertatzen. Zelulak atari-potentzialera heltzen ez den kinada (estimulu) bat jasotzen badu EP ez da gertatzen; aldiz, kinadak mintz-potentziala atari-potentzialeraino eramanez gero EP eragiten du. EParen anplitudea berdina da beti, atari-potentziala gainditzea eragin duen kinadaren intentsitatearekiko modu independentean. -Hedatu egiten da. Kinada zelularen atal batean eragiten badugu eta tentsio elektrikoa neurtzen badugu mintzaren beste zonalde batzuetan, mintzean zehar hedatzen den EP erregistratzen da. Gainera, mintz-potentzialaren aldaketa berdin-berdina izango da puntu guztietan, hau da, EParen forma (anplitudea eta iraupena) konstantea da zelula guztian zeharreko hedapenean. 3. EKINTZA-POTENTZIALAREN OINARRI IONIKOAK Atsedenean dagoen zelula batean [K+]I oso altua da eta [K+]O oso baxua. EK -95 mV-koa da eta zelularen atseden-potentziala -70 mV-koa, eta beraz K+-aren joera zelulatik irtetea da, mintz-potentziala bere atseden-potentzialera hurbiltzeko. Bestalde, zelularen barruan oso Na+ gutxi dago eta kanpoan oso ugaria da, beraz Na+-aren joera zelulara sartzea izango da, mintz-potentziala bere oreka-potentzialera hurbiltzeko (+60 mV). Zer gertatzen da zelulak kinada bat jasotzen duenean? Mintzaren atseden-potentziala atari-potentzialerantz hurbiltzen den heinean mintza Na+-arekiko iragazkorragoa bihurtzen dela; ioia sartzen hasiko da, mintza are gehiago despolarizatuz, eta atari-potentzialera helduz gero Na+ modu masiboan sartzen da zelulara, bere gradiente elektrokimikoari jarraituz. Karga positiboen sarrerak potentziala +20 edo +30 mV-etaraino eraman dezake. Despolarizazio hori oso bizkorra da, baina oso modu bizkorrean mintza Na+-arekiko iragaztezin izatera pasatzen da berriro. Na+ sarrera gelditu egiten da eta mintz-potentzialaren igoera gelditu egiten da. Orain, bat-batean mintza K+-arekiko oso iragazkor bihurtzen da, atsedenaldian baino iragazkorrago, eta K+ da orain masiboki mugituko dena, zelulatik irtenez. Horrek mintz-potentziala jaitsi araziko du, atseden-potentzialera heldu arte. Prozesu guzti honek 2-3 ms irauten du. EP bukatu denean, Na+/K+ ATPasak Na+ atera eta K+ barneratuko du, bien kontzentrazioak EP baino lehenagoko mailetara bueltatuz. 4. IOI-KANALAK EP sortarazten duten mintz-iragazkortasunaren aldaketak ioi-kanalek eragiten dituzte. Oso proteina handiak dira, mintz plasmatikoa guztiz zeharkatzen dutenak. Beren egiturak poro bat sortzen du, eta horrek ioiei pasatzea ahalbidetzen die. Ioi-kanalek bi ezaugarri funtzional dauzkate: -Hautakorrak (selektiboak) dira. Ioi-mota bakarrari uzten diote pasatzen, hau da, ioi-kanal mota bakoitza ioi bakoitzarentzat espezifikoa da. Adibidez, Na+-ak Na+-aren kanal hautakorretan zehar zeharka dezake mintz plasmatikoa, baina ez K+-ak edo Ca++-ak. -Irekita edo itxita egon daitezke. Bi motatako ioi-kanalak daude, daukaten kinadaren araberakoak: -Estekatzailearen menpeko ioi-kanalak. Estekatzaile (ligando; lotzen den molekula bat) bati lotzean irekitzen edo ixten dira. Estekatzailea neurotransmisorea, hormona etab. Izan daiteke. Aurrerago ikusiko dugun bezala, hauek dira zelula estimulatzeaz edo inhibitzeaz arduratzen direnak. -Tentsioaren menpeko ioi-kanalak. EPean parte hartzen dutenak dira. Mintzeko tentsio elektrikoaren (potentzialaren) aldaketei erantzunez irekitzen eta ixten dira. Bi ezaugarri horiek azaltzen dute aurrerago aipatutako mintzaren iragazkortasunean egon daitezkeen aldaketak. Hau da, mintza Na+-arekiko iragazkor bihurtzen dela esaten dugunean, egitan Na+-arentzako kanal espezifikoak irekitzen direla esan nahi dugu. Bestalde, ioi-kanal gehienak 3 egoera ezberdinetan egon daitezke: -Atsedenaldian. Zelula atsedenaldian dagoenean (mintza atseden-potentzialean) dago ioi-kanala atsedenaldian. Kanala itxita dago, baina kinada jasotzen badu (estekatzailea edo mintz-potentzialaren aldaketa) ireki egin daiteke. -Aktibo edo irekita. Kanala, kinada jaso duenean, formaz aldatzen da eta ireki egiten da, ioien igarotzea ahalbidetuz. -Inaktibo. Ireki eta gutxiren ondoren kanalaren egitura berriro aldatzen da eta itxi egiten da, ioien fluxua ezinduz. Atsedenaldiko egoeran bezala itxita dago, baina egoera inaktiboan kanala ezin da ireki nahiz eta kinada bat jaso. Ireki ahal izateko kanala atsedenaldiko egoerara bueltatu behar da, eta hori ez da gertatzen mintza bere atseden-potentzialera heldu arte. 5. ZELULA KITZIKAGARRIEN MINTZAREN EZAUGARRI ELEKTRIKOAK Behin ioi-kanalen ezaugarriak ikusi ditugula mintzaren ezaugarri elektrikoak ulertzea erraza da. -“Guztia ala ezer ez” motako erantzunak. Zelulak kinada bat jasotzen duenean Na+-kanalak irekitzen dira, eta Na+-aren sarrerak mintzaren despolarizazioa eragiten du. Despolarizazioa atari-potentzialarekin berdintzeak zer esan nahi du? Puntu horretan nahikoa Na+-kanal irekitzen direla erantzuna auto-elikatzeko; hau da, sartzen den Na+ nahikoa da Na+-kanal gehiago irekiarazteko, horrek mintzak are gehiago despolarizatzea eragingo du etab., despolarizazio maximoraino helduz beti. -Aldi errefraktarioa. Na+-kanalen portaeraren ondorio da hori ere. Esan dugun bezala, Na+-kanalak, ireki ondoren, egoera inaktibora pasatzen dira. Egoera horretan dauden bitartean ezin dira ireki, nahiz eta kinadak jaso. Honen ondorioz zelulak aldi errefraktario bat dauka, eta horretan ezin da ekintza-potentzialik sortu nahiz eta kinada berri bat jaso. Aldi errefraktarioaren iraupena kanalak atsedenaldiko modura bueltatzeko behar duten denbora da. -Egokitzea. Mintzaren despolarizazioa modu motelki gertatzen bada, atari-potentziala gainditu daiteke EP eragin gabe. Hau da, zelula despolarizazioari egokitzen zaio, hori motelki gertatuz gero. Mintz-potentziala igotzen doan heinean Na+-kanalak irekitzen doaz, baina prozesua oso motela bada kanaletako batzuk egoera inaktibora pasatzen dira, eta horrela kanal batzuk aktibatzen doaz eta beste batzuk inaktibatzen. Horrela, ez da inoiz lortzen irekita egon behar den Na+-kanal irekien kopuru kritikoa EPa eragiteko. 6. EKINTZA-POTENTZIAL BIZKORREN FASEAK EP bizkorrak neuronetan eta muskulu eskeletikoko zeluletan gertatzen dire. Horrelako EP batek hiru fase dauzka (despolarizazioa, birpolarizazioa eta hiperpolarizazioa), eta behin hasita itzulezina da. Nola gertatzen da faseetako bakoitza? Atsedenaldia. Mintza bere atseden-potentzialean dago, -70 mV inguruan. EP eragingo duten ioi-kanalak itxita daude: Na+-kanal azkarrak eta K+-kanal geldoak. Biak tentsioaren menpeko kanalak dira. Zelulara kinada elektriko bat heltzean despolarizazio txiki bat egongo da eta tentsioaren menpeko Na+-kanal azkarrak ireki egingo dira, despolarizazio txiki bat eraginez. Mintz-potentziala atari-potentzialera helduz gero (-55 mV inguruan) ekintza-potentziala hasiko da. Despolarizazioa. Lehen esan dugun bezala, nahikoa Na+-kanal azkar irekitzen denean (atari-potentzialean) despolarizazioa auto-anplifikatu egiten da, mintz-potentziala positibizatu egiten da eta +30 mV ingurura heltzen da. Momentu horretan Na+-kanal azkarrak inaktibatu egiten dira. Birpolarizazioa. Na+-kanal azkarrak inaktibatu direnerako K+-kanal geldoak ireki egiten dira; hauen kinada, besteena bezala, mintzaren despolarizazioa izan da, baina motelagoa da erantzuna. Momentu honetan K+ zelulatik irtengo da, mintz-potentziala birpolarizatu egingo da eta atseden-potentzialera heltzea K+-kanalak ixteko seinalea izango da. Hiperpolarizazioa. K+-kanalak ixteko ere geldoak dira, eta beraz mintz-potentziala atseden-potentzialetik beherago heltzen da (EK = -95 mV). K+-kanalak inaktibatzen direnean mintz-potentziala atseden-potentzialera bueltatuko da pixkanaka. Na+/K+ ATPasak ioien kontzentrazioak normalizatuko ditu; 2 K+ barneratu eta 3 Na+ kanporatzen ditu ATP gastatuz (gradientearen aurka). 7. MESETADUN EKINTZA-POTENTZIALEN FASEAK Mesetadun EP bihotz-muskuluko zeluletan gertatzen da bakarrik. Kasu horretan birpolarizazioa ez da despolarizazioaren ondoren berehalaxe gertatzen, mintza despolarizatuta mantentzen da epe batez, birpolarizazioa gertatu baino lehen. Fase horri meseta-fase deritzo, eta denboran mantendutako despolarizazio hori dela eta EP hauek, 2-3 ms iraun beharrean 200-300 ms irauten dute. Meseta-fase hori bi mekanismoren ondorio da: -Ca++-kanalak. Ugariak dira zelula hauen mintz plasmatikoan. Despolarizazioari erantzunez irekitzen dira, Ca++ zelulara sartuko delarik bere gradiente elektrokimikoari jarraituz. Beraz, nahiz eta Na+-kanal azkarrak itxi eta inaktibatu, Ca++-kanalak irekita mantentzen dira, karga positiboen barruranzko korronte mantentzen da eta despolarizazioa ere. Ca++-kanalak Na+-kanalak baino motelagoak dira irekitzeko eta askoz ere motelagoak ixteko, beraz bi kanal-motak ez dira aldi berean irekitzen eta eragiten dituzten despolarizazioak ez dira gehitzen baizik eta batak besteari lekukoa pasatzen dio. -K+-kanalak. Mintz-potentziala birpolarizatzeaz arduratzen diren K+-kanalak ezberdinak dira zelula hauetan, neuronan baino are motelagoak dira. Gehiago tardatzen dute irekitzen eta beraz gehiago tardatzen dute zelularen birpolarizazioa eragiten. 8. EKINTZA-POTENTZIALEN EROAPENA EP fenomeno lokala da, puntu zehatz batean gertatzen delako: neuronetan, kono axonikoan (motoneuronetan adibidez) edo kolpekari-zonaldean (neurona sentsorialetan adibidez). Baina EP hedatzen dugula esan dugu, izan ere EP zelula kitzikagarriek informazioa bidaltzeko erabiltzen duten mekanismoa da. Adibidez, bizkar-muinean dagoen motoneurona batek oineko muskulu bat inerba dezake, hau da, neurona horren luzera >1 m izan daiteke; beraz EP oso modu eraginkorrean eroan behar da. Mugitzen den EP bati bulkada deritzo. EP korronte lokalen bidez eroaten da. Mintzaren puntu batean EP gertatzen denean mintzaren potentziala lokalki alderantzikatzen da, ondoko zonaldeekiko. Sartzen diren karga positiboak mugitu egingo dira (korronte lokala), atsedenaldian dauden ondoko eskualdeetarantz (gogoratu Na+-sarrera masiboa dagoela), bertako mintza despolarizatuz. Korronte hori ez da zertan oso intentsoa izan behar, nahikoa da despolarizazioa atari-potentzialerainokoa izatea: gogoratu EP “guztia ala ezer ez” motako erantzuna dela. Hori gertatuz gero erantzuna auto-elikatu eta EP berri bat desarratuko da. Hori etengabe gerta daiteke, mintzean zehar eroanez anplitude eta iraupen bereko EPak, EPik sortu ezin dezakeen zonalderen batera heldu arte (adibidez, tentsioaren menpeko ioi-kanalik gabeko eskualde batera). EPen eroapenaren ezaugarri bat noranzko bakarrekoa dela da. Ikusi dugu Na+-kanalak aldi errefraktario batean sartzen direla EParen ondoren; horri esker, EP hedatzen denean, hurrengo zonaldean gertatzen diren korronte lokalek ezin dute atzeranzko EPen hedapena eragin, momentu horretan aldi errefraktarioan egongo direlako Na+-kanalak. 9. MIELINA Mielina NSn bakarrik topatzen den konposatu lipoproteikoa (hidrofobikoa) da. Glia-zelula espezializatuek sortzen dute eta neuronen axoiak beren mintz plasmatikoaren luzapenekin geruza ugarirekin estaltzen dituzte, mielina-zorroa edo -geruza izeneko egitura sortuz. Zelula horiek Schwann-en zelulak dira NSPan eta oligodendrozitoak NSZean. Axoi bakoitzaren inguruan zenbait mielina-zorro agertzen dira, baina horien artean mielinarik gabeko espazioak geratzen dira: Ranvier-en nodoak. Zertarako balio dute mielina-zorroek? Mielina isolatzaile elektrikoa da eta beraz inguratzen duen mintzaren propietate elektrikoak aldarazten ditu. Horrela bi funtzio betetzen ditu: -EParen eroapen-abiadura zeharo bizkortu. Isolatzaile elektrikoa izanik mielinak karga elektrikoen galera ekiditen du (edozein kabletan bezala isolatzaile elektrikoak eroapena bizkortzen du); beraz, mielina-zorroaren azpian dagoen mintzaren zonalde hori ezin da despolarizatu eta ez da EPik sortzen. Zer lortzen da honekin? Axoiaren mintz osoa despolarizatu beharrean Ranvierren nodoetako mintza bakarrik despolariza daiteke eta beraz EP nodo batetik bestera “salto” egiten du (saltokako eroapena). Horrek bulkadaren eroapena asko bizkortzen du. -Energia-aurreztea. Ranvierren nodoetan baino ez bada EPik gertatzen, Na+/K+ ATPasa nodoetan baino ez da aktibatu behar Na+ eta K+-mailak berrezartzeko eta beraz ATP gutxiago gastatzen da. 5/5
