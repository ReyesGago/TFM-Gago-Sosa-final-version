Maddi Ibarbia: “Sormena trebatzeko sormen-prozesuan garuneko zein eremu aktibatzen den jakin behar da” #Zientzialari (105) Sormena bizitzako arlo ezberdinetan azaltzen da, margolariak koadro berri bat egiterakoan, sukaldariak plater berri bat asmatzerakoan edo musikariak pieza berri bat konposatzen duenean, besteak beste. Baina, zer da zehazki sormena eta zer gertatzen da burmuinean sormen-prozesu bat hasten denean? Neurozientzien arloan ez dira sormenaren inguruko ikerketa proiektu ugari burutu, eta beraz, zaila izaten da askotan sormena eta garunaren arteko erlazioa topatzea. Euskal Herrian, Donostiako Basque Center for Brain and Language (BCBL) dugu burmuinaren funtzionamendua aztertzen duen ikerketa erreferentzia zentroa. Bertan, Maddi Ibarbia ikertzailea doktoretza tesia prestatzen dabil eta berarekin elkartu gara sormen-prozesuetan garunean gertatzen direnak zehatzago ezagutzeko. “Zientzialari” izeneko atal honen bitartez zientziaren oinarrizko kontzeptuak azaldu nahi ditugu euskal ikertzaileen laguntzarekin.
