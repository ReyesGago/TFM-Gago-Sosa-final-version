I. BIOELEKTRIZITATEA 1. Mintzaren ezaugarri elektrikoak: atseden-potentziala 1. SARRERA: MINTZ PLASMATIKOA Mintz plasmatikoa zelulen kanpoko azalera osatzen duen lipido-geruza fina da; modu zehatzagoan esanda, fosfolipidoz, kolesterolez eta proteinez osatutako geruza bikoitza edo bigeruza da. Mintz plasmatikoaren funtzio orokorrak honakoak dira: -Isolamendu fisikoa. Zelula barruko fluidoa inguruko zelulaz kanpoko fluidotik banatzen duen muga fisikoa da. Bere konposaketa dela eta hesi hidrofobikoa da. -Ingurunearekin egiten den elkartrukearen erregulazioa. Materiaren sarrerak eta irteerak kontrolatzen ditu. -Ingurunearekin egiten den komunikazioaren erregulazioa. Horretarako proteinei esker inguruneko seinaleez edo aldaketez ohartu daiteke zelula. -Egitura-funtzioa. Zitoeskeletoa mintzean ainguratzen da. Gai honetan lehenengo biak dira interesgarriak. Mintz plasmatikoa erdiiragazkorra dela esaten da. Horrek esan nahi du konposatu batzuek mintza zeharka dezaketela eta beste batzuek ez. Hesi hidrofobikoa izanda, mintz plasmatikoa modu askean, difusioz, zeharkatu dezakete zenbait konposatuk: gasek eta konposatu liposolugarriek. Beste batzuek ezin dute mintza zeharkatu. Hala nola, zitoplasman ugariak diren zenbait anioi: proteinek, aminoazidoek edo produktu fosforilatuek (fosfato talde bat lotuta duten konposatuek), adibidez. Azkenik, konposatu batzuek (glukosak edo zenbait ioik, adibidez) egoera zehatz batzuetan zeharkatu dezakete mintza, eta horretarako mintzeko proteina espezifikoak erabili behar dituzte. Kasu batzuetan proteina garraiatzaileak daude, konposatuak lekuz aldatzen dituztenak; beste batzuetan kanalak daude, lekuz aldatuko den konposatuari pasatzen uzten diotenak. Ioien kasuan, kanal ionikoek uzten diete pasatzen; batzuk irekita mantentzen dira beti, baina beste batzuk modu erregulatuan ireki eta itxi daitezke. 2. MINTZEKO POTENTZIAL ELEKTRIKOA Mintz plasmatikoa erdiiragazkorra izanda, ioiak mintzaren bi aldeetan banatzen da. Baina banaketa edo distribuzio hori asimetrikoa da! Adibidez, zelula tipiko batean [Na+]O = 145 mM/[Na+]I = 15 mM; [K+]O = 4 mM/[K+]I = 150 mM; [Ca++]O = 2 mM/[Ca++]I = 0,00007 mM. (Na+ da zelulaz kanpoko ioirik ugariena; K+ da zelula barruan) Horrek esan nahi du kontzentrazio-gradiente bat dagoela, edo beste modu batean esanda, gradiente kimikoa dagoela. Gradiente kimikoa indar eragile bat da, hau da, gradiente kimikoa existitzen denean ioi bakoitzaren joera mintzaren bi aldeetan ioiaren kontzentrazioa berdina izatea izango da, eta beraz konpartimentuz aldatzeko joera izango dute. Baina ioiek karga daukate, eta beraz modu asimetrikoan banatuta gradiente elektriko bat ere agertzen da. Hori ere indar eragile bat da, eta ioiek mugitzeko joera izango dute mintzaren bi aldeetan kargak berdintzeko grinarekin. Kargak modu asimetrikoan banatuta egonda, esan daiteke potentzial elektrikoaren ezberdintasuna dagoela mintzaren bi aldeen artean. Potentzial horri mintz-potentziala (Vm) deritzo. Zelula bizien ezaugarri unibertsala da, eta esan daiteke zelulak polarizatuta daudela, barnealdea negatiboagoa delarik kanpokaldea baino. Atsedenaldian, zelulak estimulurik jasotzen ez duenean erregistratzen den Vm-ari atseden-potentzial deitzen zaio. Mintzeko potentziala esperimentalki neur daiteke eta diferentzia txikia dela ikusten da (mV-tan neurtzen da) eta zeinu negatibokoa dela. 3. GRADIENTE ELEKTROKIMIKOA Lehen ikusi dugu zelulen kasuan mintzaren bi aldeen artean gradiente kimikoa eta gradiente elektrikoa dagoela; beste modu batera esanda, gradiente elektrokimikoa dago. Gradiente horrek ioien mugimenduak eragin ditzake mintz (erdi)iragazkor batean zehar. Har dezagun K+ ioia adibide gisa. Bi konpartimentutan bi disoluzio dauzkagu, tartean mintz erdiiragazkorra dagoelarik. A konpartimentuan A oso kontzentratuta dago eta B ez horrenbeste, beraz kontzentrazio-gradiente bat dago (∆c). Egoera horretan K+ A-tik B-ra mugituko da ∆c-k bultzatuta. A disoluzioan mintza zeharkatu ezin dezaketen molekula handiak gehitzen baditugu (zelulako proteinak, adibidez), eta hauek karga negatiboa badaukate, A disoluzioa negatiboagoa izango da B disoluzioa baino. Horrela gradiente elektriko bat sortu dugu, edo beste modu baten esanda, potentzial-ezberdintasuna (∆E). Zer egingo du kasu horretan K+-ak? Bi indar dauzkagu hemen: alde batetik ∆c-k B-rantz bultzatzen du K+ eta bestetik ∆E-k A-rantz bultzatzen du. Bi indar horien arteko indartsuenak mugiaraziko du K+. 4. NERNST-EN EKUAZIOA Jarrai dezagun lehengo adibidearekin. Gradiente elektrokimikoak bultzatuta K+ mugitu egingo da oreka batera heldu arte, non ez den mugimendu netorik egongo: gradiente kimikoak eragindako mugimendua eta kontrako zentzuan gradiente elektrikoak eragindakoa berdinak izango dira. Egoera horretan ioia oreka elektrokimikoan dagoela esaten da. Puntu zehatz horretan mintzaren potentzial elektrikoa balore zehatz batekoa izango da, eta mintzaren ezaugarri horri ioiaren oreka-potentzial deritzo. Beste modu batean esanda, gradiente kimikoa orekatzeko behar den potentzial elektrikoaren ezberdintasuna da ioiaren oreka-potentziala. Zelula bat kontsideratzen badugu, non mintz plasmatikoa erdiiragazkorra den, ioi baten oreka-potentziala kalkulatzeko Nernst-en ekuazioaren hurrengo forma erabiltzen dugu: , non R = gasen konstantea T = tenperatura (°K) z = ioiaren balentzia F = Faraday-ren konstantea [ioi]­O = zelulaz kanpoko ioiaren kontzentrazioa [ioi]I = zelula barruko ioiaren kontzentrazioa 37 °C-ko tenperatura kontsideratuta, ekuazioa horrela adierazi daiteke: . Adibidez, potasioaren kasuan: Horrek esan nahi du mintz plasmatikoaren barneko aldea 95 mV negatiboagoa denean kanpoko aldean, K+ orekan egongo dela eta ez dela mugimendu netorik egongo. Hala ere, neurona batean adibidez, mintzeko potentziala (Vm) -70 mV-koa da; zer egingo luke K+-ak mintza berekiko iragazkorra balitz? Izan ere, ioi baten oreka-potentzialari inbertsio-potentzial ere deitzen zaio, hortik gora edo behera ioiaren mugimenduaren zentzua kontrakoa delako. Zer gertatuko litzateke mintzeko potentziala K+-aren oreka-potentziala baino negatiboagoa izango balitz? Ikus dezagun beste adibide erreal bat. Zenbatekoa da ENa neuronetan? [Na+]O = 145 mM eta [Na+]I = 15 mM, beraz: Ikus dezakegu Na+ ere ez dagoela orekan zeluletan, baina K+ baino askoz urrunago dagoela bere oreka-potentzialetik (Vm = -70 mV); mintza Na+-arekiko iragazkorra balitz, zer nolako mugimendua egingo luke? Eta K+-arekin konparatuta, korrontea handiagoa edo txikiagoa izango da? 5. MINTZEKO ATSEDEN-POTENTZIALA (Vm) Neuronetan Vm = -70 mV dela esan dugu. Zergatik dauka balore hori? Zelulen barnean molekula organiko ugari dago (proteinak, fosfato taldeak, nukleotidoak etab.) karga negatiboa duena baina mintz plasmatikoa zeharka ezin dezakeena. Zelula barruko elektronegatibitate hori konpentsatzeko zelulak K+ asko barneratzen du, hau zelula barnean metatzen da kontzentrazio-gradientea eta gradiente elektrikoa berdintzen diren arte; puntu horretan [K]O = 4 mM eta [K]I = 150 mM inguruan egongo dira. Lehen ikusi dugun bezala, balore horiekin EK = -95 mV. Zelula gehienen mintz plasmatikoa K+-arekiko iragazkorrak direnez, beren atseden-potentzialak -95 mV-tik hurbil daude. Hala ere, zelula gehienen mintzak iragazkortasun txikia daukate beste ioi batzuekiko, garrantzitsuenak Na+ (ENa = +60 mV), Cl- (ECl = -65 mV) eta Ca++ (ECa = +135 mV) dira. Beraz, ioi guzti horiek eragina daukate zelularen atseden-potentzialaren gain, eta hori -95 mV-tik gehiago edo gutxiago aldenduko da beste ioiekiko daukan iragazkortasun hautakorraren arabera. Guzti horiek erlazionatzen dituen ekuazioa Goldman-Hodgin-Katz-en ekuazioa da: Non P iragazkortasun erlatiboa den. Atsedenean PK da handiena, eta beraz mintzaren atseden-potentziala bere oreka-potentzialetik hurbil dago. Dena dela, zelula guztietan ez da zehazki berdina, beste iragazkortasunen arabera; adibidez, bihotzeko muskulu-zeluletan Vm = -90 mV, aldiz neuronetan Vm = -70 mV. 6. ZELULAREN OSMOLARITATEAREN ERREGULAZIOA Nola da posible zelula barruan horrenbeste solutu egotea (anioi ez barreiagarriak, Cl-, Na+, K+, Ca++…), horiek osmosiz ura erakartzen badute? Ur sarrera masiboa egongo litzateke, hanpadura eraginez eta azkenik zelularen lisia edo apurketa. Hau ekiditeko zelulak bi mekanismo dauzka, eta biak beharrezkoak dira: -Na+/K+ ATPasa edo Na+-ponpa. Mintzeko proteina bat da, 3 Na+-ioi ateratzen ditu zelula barrutik eta trukean 2 K+-ioi barneratzen ditu, horretarako ATP gastatuz (gradientearen kontrako mugimenduak dira). Modu horretan, zelulaz kanpoko [Na+] oso altua da (150 mM) eta barrukoa oso baxua (5-15 mM) -Eboluzioan zehar mintz plasmatikoa Na+-arekiko funtzionalki iragaztezina bihurtu da. Horrela, Na+-aren joera barneratzea izan arren ezin da errazki pasatu eta kontzentrazio-gradiente hain handi hori mantendu egiten da. Na+-aren zelulaz kanpoko kontzentrazio altu horrek zelula barruko osmolaritatea orekatzen du. Aipatzekoa da Na+/K+ ATPasa elektrogenikoa dela. Zelulatik ateratzen dituen karga positiboak sartzen dituenak baino ugariagoak dira, beraz gastatzen duen ATP bakoitzeko karga positibo baten irteera netoa dago, korronte elektriko bat sortuz. Hori sodioaren eta potasioaren gradiente elektrokimikoa eta beraz mintzaren atseden-potentziala mantentzeko ezinbesteko prozesua da. 7. MINTZ-POTENTZIALAREN ALDAKORTASUNA Mintz-potentzialak ez dauka zertan konstantea izan behar, eta izan ere alda daiteke. Atseden-potentzialetik gora badoa (zerorantz hurbilduz, edo positibizatuz), mintza despolarizatzen dela esaten dugu; jatorrizko atseden-potentzialera itzultzeari birpolarizatzea esaten zaio. Bestalde, atseden-potentzialetik behera jaisten denean hiperpolarizazio bat daukagu. Nola da posible hau gertatzea? Goldman-Hodgin-Katz-en ekuazioan ikusten dugu zeren araberakoa den mintzaren potentziala: zelula barruko eta kanpoko ioien kontzentrazioen arteko proportzioaren eta mintzak ioiekiko duen iragazkortasunaren menpekoa. Mintz-potentziala ioiekiko iragazkortasuna aldatzen denean aldatzen da. Eta hori ireki edo itxi daitezkeen ioi-kanalek determinatzen dute. Zer gertatuko da, adibidez, Na+ kanalak irekitzen badira? Ioi mugimendurik egongo al da? Zer gertatuko da mintz-potentzialarekin? 5/5
