Surflari ez profesionalen ezaugarriei so Surfa egiteak eragina du ezaugarri antropometrikoetan, gaitasun fisikoan eta tekniko-taktikoan. Halaxe egiaztatu du Aitor Santisteban Jarduera fisiko eta kiroletan doktoreak bere ikerketan. Azterlan horren prozesu osoa eta emaitzak ezagutarazten ditu “Surf praktikatzen duten kirolari ez profesionalen ezaugarri morfologiko, fisiologiko eta teknikoak” hitzaldian. Behin surflari ez profesionalen lagina hartuta, aztertu zen haien gorputzaren konposaketa, gaitasun aerobikoa, gaitasun esplosiboak eta anaerobikoak. Surflarietan gaitasunak bost eremutan sailkatu daitezke: gaitasun fisikoak, trebetasun teknikoak, gaitasun kognitiboak, gaitasun emozionalak eta gaitasun sozialak. Esperientzia gehiago daukaten surflariek saio gehiago egiten dituztenak dira eta hauek potentzia gehiago lortzen dute eta maniobra kopuru handiagoa erabiltzen dute olatu bat hartzeko. Era berean, eskarmentu handieneko surflariek hobeto interpretatzen dute itsasoa, eta gutxiago igeri egiteko estrategiak bilatzen dituzte. Morfologia fisikoari dagokionez, gihar-masa handiagoa dute enborraren goiko aldean behealdean baino, eta, hala, forma mesomorfoa izaten dute, v formakoa. ﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿ Hitzaldia “Surfa eta Zientzia” programaren barruan antolatu zen 2022ko urtarrilean, itxuraz urrun dauden bi arloen arteko harremana erakusteko asmoz. Donostia Kulturaren ekimen honek Donostia International Physics Center (DIPC) eta EHUko Kultura Zientifikoko Katedraren laguntza izan du eta Donostia, Zientzia Hiria egitasmoaren parte da.
