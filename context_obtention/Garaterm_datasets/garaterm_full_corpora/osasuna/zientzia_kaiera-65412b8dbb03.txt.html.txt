Pediatriako larrialdien arloko arrisku-mapa Pazientearen segurtasunak arreta berezia eskatzen du osasunaren arloan, oro har, eta, batez ere, pediatrian. Pediatriako larrialdi-zerbitzu bateko arriskuak mapa batean ezarriz gero, errazago identifika daitezke arriskuak, eta asistentziaren kalitatea hobetzen lagundu dezake. Larrialdi-zerbitzuetako pazienteen segurtasuna era batera edo bestera arriskuan jar dezaketen egoerak aztertu ditu Elisa Mojica Muñoz UPV/EHUko Medikuntza Fakultateko Biologia Zelularra eta Histologia Saileko ikertzaileak, betiere arriskutzat hartuta pazienteari ezbehar bat gertatzeko edo kalteren bat eragiteko aukera edo egoera. Mapa egiteko, bi ikuspegi izan ditu kontuan: batetik, 2004-2013 bitartean Gurutzetako Unibertsitate Ospitaleko larrialdi-zerbitzuan profesional-taldeek zein erabiltzaileek jakinaraziko gorabehera guztiak aztertu ditu; bestetik, asistentzia-prozesuko fase bakoitza aztertu du urratsez urrats, eta fase bakoitzean gerta litezkeen arriskuak hauteman ditu, bai eta haiek eragin litzaketen ondorio eta efektuak ere. Hala, ikertzaileak bi mapa-mota egin ditu: bata, egiturazkoa, Gurutzetako Unibertsitate Ospitaleko larrialdi-zerbitzuetarako besterik balio ez duena; bestea, mapa funtzionala, beste ospitale batzuetara estrapola daitekeena, asistentzia-prozesuaren faseak antzekoak baitira leku guztietan. Pediatriako larrialdi-zerbitzuetako arrisku garrantzitsuenak identifikatzen eta kokatzen ditu arriskuen mapak. Asistentzia-prozesuko urrats guztietan hobetu beharreko arlo orokorrak eta espezifikoak identifikatzen ditu, prozesuan esku hartzen duten eragile guztiei (profesional-taldeak eta familiak), asistentzia emateko eremuari eta erabilitako prozedurei dagokienez. Mojicaren iritziz, “zerbitzuko profesional-taldeen eta erabiltzaileen parte-hartzeari esker, arriskuen mapak behar bezala islatzen du zerbitzuaren errealitatea”. Proiektu aitzindaria da pediatriako larrialdietarako, bai diseinuaren ikuspegitik, bai duen aplikagarritasunagatik. Pediatriako larrialdien arloko arrisku-mapa egitea lehen urratsa da Gurutzetako Unibertsitate Ospitaleko zerbitzua hobetzeko bidean, bai eta antzeko beste zerbitzu batzuetarako ere; izan ere, hobetu diren eta hobetu behar diren arloak eta alderdiak identifikatzeko aukera ematen du. “Hurrengo urratsa -azaldu du ikertzaileak- maparen aplikagarritasuna beste ospitale batzuetara zabaltzea litzateke, eta, datu horietan oinarrituta, kalitate-gomendio eta kalitate-baldintza batzuk sortzea”. Elisa Mojica Muñoz (Barranquilla, Kolonbia, 1978) Medikuntzan lizentziaduna da, pediatrian eta haren arlo espezifikoetan espezialista. Doktore-tesia Santiago Mintegi Rasoren zuzendaritzapean egin du, zeina Gurutzetako Unibertsitate Ospitaleko Pediatriako Larrialdietako Zerbitzuko kalitate-arduraduna baita. Iturria: UPV/EHUko komunikazio bulegoa: Pediatriako larrialdi-zerbitzuetako arriskuak, mapa batean.
