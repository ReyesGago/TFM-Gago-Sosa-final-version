312 Ekaia, 2019, 36, 311-330 Gorka Gomez, Felix Olasagasti 1. SARRERA Osasunaren Mundu Erakundeak (OME) aintzat hartzen ez diren gaixotasun tropikal izendatu ditu gune txiro, bero eta hezeetan hedatzen diren 13 gaixotasun. Munduko beste hainbat tokitan bizi kalitatea eta garbitasuna hobetu ahala desagertu diren gaixotasun hauen artean kokatzen da Chagasen gaixotasuna eta Latinoamerikako herrialde askotan arazo ekonomiko eta sozial nabarmena eragiten du oraindik ere. Gaitz hau, tripanosomiasi amerikarra izenez ere ezagutua, Trypanosoma cruzi protozoo flagelodunak eragiten du, eta Carlos Chagas (1879-1934) mediku brasildarrak aurkitu zuen 1909. urtean. Eritasun hori parasito-infekzio kroniko eta sistemikoa da, Latinoamerikan 8 milioi pertsona ingururi eragiten diona. Populazio honen % 30 eta % 40 inguruk kardiomiopatia, digestio-megasindromea edo biak pairatuko ditu. Gaitza hainbat ornodun basatiri eragiten dion zoonosia da, triatomino deituriko intsektuen bitartez (hala nola Triatoma infestans, Rhodnius prolixus eta Triatoma dimidiata) gizakira transmititzen dena [1]. Chagasen gaixotasuna endemikoa da Amerikako 21 herrialdetan eta Estatu Batuetako hegoaldetik Argentinako Patagoniara zabaltzen da [2, 3]. 70 milioi pertsona baino gehiago daude eritasun hau pairatzeko arriskuan [2]. Azkeneko bi hamarkadetan ahalegin handia egin da herrialde endemikoetan gaixotasunaren intzidentzia murrizteko, baina Latinoamerikaren eta Europaren, Estatu Batuen, Australiaren eta Japoniaren arteko populazio trukeak azken herrialde hauetan T. cruzi-ren detekzio handiagoa eragin du. Eremu ez-endemikoetan, parasitoa era bertikalean transmiti daiteke (sortzetiko transmisioa amak umekiari), baita kutsatutako organo-emailearen eta odolaren bitartez ere [4]. Lan honen helburua Chagasen gaixotasuna Europan kontrolatzea garrantzitsua dela erakustea da. 1.1. Faseak eta bilakaera klinikoa Chagasen gaixotasunak aldi akutua eta aldi kronikoa ditu. Aldi akututzat jotzen da infekzioa sortzen denetik mikroskopio bidez detektatzen den parasitemia negatiboa den arteko aldia. Klinika infekzioa gertatu eta 7-10 egunera hasten da, eta eskuarki sintoma arin eta ez-espezifikoak izaten dira; gripe baten ezaugarri klinikoak diruditenak [5]. Aldi honen ezaugarria, lehen aipatu bezala, mikroskopio bidez detektatzen den parasitemia da [6]. Gaixo gehienetan, transmisioaren mekanismoa edonolakoa dela ere, Chagasen aldi akutua asintomatiko izaten da, parasitoaren karga nahiko txikia izatearen ondorio. Sintomak agertzen direnean, honakoak izaten dira: luzaroko sukarra, ondoeza, gibelaren, barearen eta linfa-gongoilen handitzea, larruazalpeko edema (lokala edo orokortua) eta, bektore bidezko transmisioaren kasuan, T. cruzi-ren sarrera nondik gertatu den seinalea azalean (txagoma) edo begiko ehun-mukosan (Romaña zeinua, non betazalen hantura ikusiko den) [1]. Infekzio akutu gehienak ez dira inoiz hautemaEKAIA 36.indd 312 EKAIA 36.indd 312 26/11/19 10:04:34 26/11/19 10:04:34 https://doi.org/10.1387/ekaia.20704 313 Chagasen gaixotasuna Europan, endemikoa ez izan arren kontuan hartzekoa ten. Infekzio horien % 1ean baino gutxiagotan, aldi akutua larria eta potentzialki hilgarria izaten da meningoentzefalitisa edo/eta miokarditisaren ondorioz. Aldi akutua gainditzen duten pertsonetan, zelula bidezko erantzun immuneak parasitoaren erreplikazioa kontrolatzen du, sintomak berez hertzen dira, eta begien bistako parasitemia 4-8 astetan desagertzen da [6]. Ondoren, pazienteak aldi kronikora igarotzen dira. Gaixo gehienak (% 70-% 80) sintomarik gabe egoten dira bizitza osoan zehar. Aldi hau «gaixotasun kronikoaren forma indeterminatu» izenez ezagutzen da; klinikoki isila. Hala ere, kutsatutako pertsonen % 20-% 30 inguruk geroago forma determinatua garatuko du (gaixotasun kroniko sintomatikoa); eskuarki hasierako infekziotik 10-30 urtera. Forma honek bihotz-asaldurak, digestio-asaldurak (megaesofago eta megakolon) edo asaldura kardiodigestiboak ditu ezaugarri [6, 7]. Chagasen gaixotasunaren berraktibatzea immunologikoki konprometitzen diren infekzio kronikodun gaixoetan ez ezik, GIBarekin kutsatuta daudenetan edo sendagai immunokentzaileak hartzen dituzten horietan ere gerta daiteke [8]. 1.2. Etiologia 1.2.1. T. cruzi-ren bizi-zikloa Aldi akutuan zehar, gizakiaren nukleodun zelula mota guztiak dira infekzioaren itu nagusi. Erantzun immunearen garapenarekin batera, parasitemia kontzentrazio azpipatente batera murrizten da eta ehunetako parasito kopurua era nabarmenean jaisten da; horrek aldi akutuaren amaiera adierazten du. Hala ere, parasitoa guztiz ezabatzen ez denez, ehun jakinetako infekzioak (gihar- edo heste-gongoiletan agertzen dena), denbora mugagabez iraungo du ostalariaren bizitzan zehar [1]. 1.2.2. Transmisio-bideak 1.2.2.1. Bektore bidezko transmisioa Zona endemikoetan, parasitoaren transmisio-bide nagusia bektore bidezkoa da. Chagasen gaixotasuna etxebizitzetan aurkitzen diren intsektu triatomino hematofagoen bidez (zimitz izenez ezagutzen diren etxe-bektoreak) transmititzen da. Orokorrean, transmisioa gauez gertatzen da, zimitzak aktiboago daudenean. Momentu horretan lo dauden pertsonen odola hartzen dute. Ziztadaren jarraian, bektoreak, ostalariaren larruazalean edo mukosetan, bere gorozkiak uzten ditu, parasitoaren forma tripomastigote metazikliko infektiboa daramatenak. Senezko igurztearen ondorioz, forma horiek larruazala zeharkatzen dute [1, 9]. Europan, beste zona ez-endemikoetan bezala, bektorerik ez dagoenez, transmisio mota hori ez da bideragarria [10]. EKAIA 36.indd 313 EKAIA 36.indd 313 26/11/19 10:04:34 26/11/19 10:04:34 314 Ekaia, 2019, 36, 311-330 Gorka Gomez, Felix Olasagasti 1.2.2.2. Sortzetiko transmisioa (bertikala) Haurdunaldian gertatzen den T. cruzi-ren bidezko infekzioaren fisiopatologia ez dago guztiz argi, baina transmisio mota hau zona endemikoetatik kanpo ere gerta daiteke [11]. Kasu bat sortzetikoa dela jotzeko, honako irizpide hauetatik bi bete behar dira, eta lehenengoa betetzea ezinbestekoa da [12]: — Umearen amak T. cruzi-rentzako serologia positiboa izan behar du, bi metodo desberdinen bidez determinatua. Modu honetan, aurretiko odol-transfusioa edo bektore bidezko transmisioa baztertu daitezke. — Parasitoak (zuzeneko edo zeharkako tekniken bidez) jaioberriaren odol-korrontean identifikatu behar dira, jaiotzaren momentuan edo jarraipenaren lehenengo hilabeteetan zehar. — Anti-T. cruzi (IgG) antigorputzak aurkitu behar dira umean, jaio eta hurrengo 9 hilabeteetan. Eskuarki, momentu honetan, amaren bidez era pasiboan transmititutako antigorputzak desagertu egiten dira. 1.2.2.3. Odol-transfusioa Kutsatutako emaile baten odol-unitate bateko transfusioaren ondorioz Chagasen gaixotasuna izateko arriskua % 10-% 20 baino txikiagoa da. Hainbat faktoreren araberakoa da: emailearen odolean dagoen parasito-kontzentrazioa, transfunditutako odolaren osaketa eta, seguruenik, parasitoaren anduia. Arriskua handiagoa da transfusioa plaketena denean, odoleko beste osagai batzuena denean baino [13, 14]. 1.2.2.4. Organoen transplantea Transplantatutako gaixoen T. cruzi-ren bidezko infekziorik gehienak Latinoamerikan deskribatu dira. Organoen eskasiaren eta gaixotasunaren prebalentziaren ondorioz, emaile baten serologia positiboak ez du transplantea kontraindikatzen (bihotzeko transplanteen kasuan izan ezik). Diagnostiko goiztiarra eta terapia zehatz baten hastea ezinbestekoak dira konplikazioak saihesteko. Bihotzeko transplanteen kasuan, arestian aipatu bezala, infekzio kronikoa duen gaixo baten bihotzaren erabilera erabateko kontraindikazioa da, immunoezabatze-aldian miokarditis chagasikoa garatzeko arriskua dela eta [15]. 1.2.2.5. Aho bidezkoa Kasu gutxi batzuetan, gaixotasuna kutsatutako elikagaien edo uraren ingestioaren ondorioz bereganatu daiteke. Orokorrean, aho bidez transmiEKAIA 36.indd 314 EKAIA 36.indd 314 26/11/19 10:04:35 26/11/19 10:04:35 https://doi.org/10.1387/ekaia.20704 315 Chagasen gaixotasuna Europan, endemikoa ez izan arren kontuan hartzekoa titzen den Chagasen gaixotasuna intsektua etxe-bektorea ez den eremuetan izaten diren infekzio akutuaren agerraldien erantzulea da. Kutsatutako elikagaien irenstea parasito-infestazio masiboekin erlazionatzen da. Hainbat modu daude gaitz hau aho bidez bereganatzeko; horien artean: kutsatutako ama-esnearen ingestioa, kutsatutako animalien haragi gordin edo gutxi eginarena, kutsatutako triatominoekin edo/eta hauen gorozkiekin kutsatutako elikagaiena, martsupialen uzki-guruinen jariakinekin kutsatutako elikagaiena eta triatominoen beren ingestioa [16]. Transmisio mota hori gaixotasuna transmititzen duen intsektua aurkitzen den herrialdeetan bakarrik gertatzen da [17]. 1.2.2.6. Laborategi-istripuak Laborategi kliniko edo ikerketa-laborategietan lan egiten duten pertsonek T. cruzi-rekin kutsatzeko arriskua dute; zehazki, parasito bideragarriak (hala nola tripomastigote infektiboak, amastigote infektiboak edo amastigote metaziklikoak) dituzten materialen maneiuaren bitartez. Baldintza askotan gertatu eta maiz oharkabekoak edo diagnostikatu gabekoak izan daitezkeenez, gerta daiteke laborategietan izaten diren kutsaduren berri ez ematea. Gainera, ez dago horien zabalkundea egiteko interesik (isilean eduki edo ukatu ere egiten dira), segurtasun-neurri desegokien edo esperientzia tekniko gabeziaren isla izan daitezkeelako [18-21]. Transmisiobide hau ez da oso ohikoa [1]. 1.3. Banaketa geografiko berria Tripanosomiasis amerikarra Latinoamerikako zoonosi endemikoa da, gaur egun 8-10 milioi pertsonari erasaten diena. 60 milioi pertsona bizi dira bektore bidezko transmisioz kutsatzeko arriskua dagoen eremuetan, eta gaitzak 14.000 hildako eragiten ditu urtero [22]. Herrialde endemikoetan dauden zailtasun ekonomiko eta arazo politikoen ondorioz, emigrazio nabaria gertatu da zona horietatik herrialde ez-endemiko garatuetara [23]. Modu horretan, historikoki biztanleria txiro eta landatarren gaixotasuna, Latinoamerikako hirietara ez ezik, Latinoamerikako mugatik harantz hedatu da [22, 23]. Oraindik ere Estatu Batuak dira helmuga nagusia, baina 2001eko irailaren 11ko atentatuen ondorengo muga-estutzearen ondorioz, Europako latinoamerikar etorkinen kopurua bikoiztu baino gehiago egin zen. Japoniak, Australiak eta Kanadak ere latinoamerikar etorkin kopuru nabarmena jaso dute azken urteetan [22]. 1.4. Osasun-erronka berria Europan 2008. urtean, 38 milioi etorkin baino gehiago bizi ziren Europan (horien erdiak inguru Espainiar erresuman) eta horien % 11 latinoamerika- EKAIA 36.indd 315 EKAIA 36.indd 315 26/11/19 10:04:35 26/11/19 10:04:35 316 Ekaia, 2019, 36, 311-330 Gorka Gomez, Felix Olasagasti rra zen. EAEko, Nafarroako Foru Erkidegoko eta Pirinio Atlantikoen departamentuko datuak kontuan hartuz, kalkulatzen dugu Euskal Herrian 110.000tik gora direla eskualde horretako jatorria duten etorkinak [24-26]. Balio horiek ez dituzte kontuan hartzen baliozko bizileku-baimenik gabeko etorkinak (etorkin «irregular» eta nortasun-agiririk gabeak), Europatik kanpo jaiota europar herritartasuna bereganatu duten pertsonak edo atzerrian jaio eta familia europarrek adoptatu dituzten umeak. Zifra ofizialek, beraz, eskualde endemikoetako etorkinen kopurua gutxiesten dute, eta, hori dela eta, tripanosomiasi amerikarra duten gaixoen zenbatekoa ere bai [27]. Gaur egun, T. cruzi-rekin infektatutako pertsona kopuru oso txikia detektatu da Europan. Hainbat arrazoik azaltzen dute gertaera hori [4]: — Europako osasun-profesionalik gehienek ez dute esperientziarik, edo oso eskarmentu txikia du Chagasen gaixotasunaren detekzioan edo tratamenduan [28]. — Arriskuan dauden komunitateek sarbidea oso mugatua dute detekzio-programetan parte hartzeko. Oso erakunde gutxik eskaintzen dituzte ebaluaketak, orokorrean hiri-eremu nagusietan. — Aldi kronikoaren diagnostikoa atzeratu egiten da, kasu gehienetan gaixoak sintomarik gabe egoten baitira urte askotan zehar [1]. Europako bost herrialdetan 2005-2010. urteen bitartean egindako 18 lanen datuen arabera, Chagasen gaixotasun kronikoaren prebalentziaren balioa % 4,2 ingurukoa da (% 0-% 15,9) Europan. Herrialde endemikoetako infekzio-tasak oinarri hartuta, Europan 68.000-120.000 kasu daudela kalkulatu da (Espainiako Erresuman horietatik 42.000) [29, 30]. 2. LEHEN MAILAKO KONTROL ETA PREBENTZIOA Azken urteetan, zenbait ekimenek, gobernuz kanpokoek zein ondoren gobernuek eurek antolatuek, osasun publikoaren arazo honi aurre egiteko estrategiak garatu dituzte. Ekimen horien helburu nagusia herrialde ez-endemikoetako transmisio-bide nagusiak kontrolatzea izan da. Hortaz, Europako herrialde batzuek transmisioa kontrolatzeko nazio- eta eskualde-mailako neurriak inplementatu dituzte. Hala ere, herrialde askok oraindik ez dute horren inguruko araudirik [31]. Europan eta gainerako eremu ez-endemikoetan bektorerik ez dagoenez, horren bidezko transmisioa ez da bideragarria; hala ere, beste transmisiobideen bitartekoa izan daiteke. Garrantzitsuena sortzetiko transmisioa da, eta, jarraian, odol-transfusioaren eta organo-transplantearen bidez gertatzen diren kasuak aurkitzen dira [22]. EKAIA 36.indd 316 EKAIA 36.indd 316 26/11/19 10:04:35 26/11/19 10:04:35 https://doi.org/10.1387/ekaia.20704 317 Chagasen gaixotasuna Europan, endemikoa ez izan arren kontuan hartzekoa 2.1. Sortzetiko transmisioa Ez dago baheketarik Chagasen gaixotasuna endemikoa den eremuetatik datozen emakume haurdunei dagokienez, eta Europako herrialdeetan ez dago legedirik haien seme-alaben jagoletza eskatzen duenik; Espainiako Erresumako hiru autonomia-erkidegotan (Katalunia, Galizia eta Valentzia), Italiako eskualde batean (Toskana) eta Geneva hirian (Suitza) izan ezik [31, 32]. Bost leku horietan, jaio aurreko arretan zehar, beharrezkoak diren baheketa-frogen parte den T. cruzi-ren probak egin behar dira. Proba horiek ELISA (enzyme-linked immunosorbent assay) eta IFI (Indirect Immunofluorescence) teknikak izaten dituzte oinarri, eta, haurdun dauden emakumeek positibo ematen dutenean, sortzetiko Chagasen gaixotasunaren proba egiten zaie jaioberriei. T. cruzi-rekin kutsatuta badaude, goizik tratatzen dira. Proba horrek negatibo ematen badu, bederatzi hilabetez egiten zaie segimendua, gutxienez; infekzioa modu fidagarrian baztertu daitekeen arte [31]. Chagasen gaixotasunaren sortzetiko transmisio-tasak, Europan, % 2,6 eta % 13,8 bitartekoak dira (gehienak Espainiako Erresuman), eta batez besteko tasa % 6 da [33-36]. Azken urteotan egindako ikerketek adierazten dute badagoela lotura estatistikoki adierazgarririk Chagasen gaixotasunaren sortzetiko transmisioaren eta haurdunaldian zehar amaren odolak duen PCR bidezko erantzun positiboaren artean [36]. Sortzetiko infekziodun jaioberriek parasitemia-maila altuak izaten dituzte, eta diagnostikoa zilbor-hestean edo aurretiazko kontzentrazio-prozedura izan duen odol periferikoan (mikrohematokrito proba) T. cruzi-ren tripomastigote mugikorrak mikroskopikoz detektatuz berresten da [37]. Sortzetiko infekzioaren detekzio goiztiarrerako PCR bidezkoa zuzeneko mikroskopia baino sentikorragoa dela dirudi, baina gaur egun OMEk ez du honen erabilera gomendatzen [38]. Emaitza parasitologiko negatiboen kasuetan edo jaiotzean baheketarik egin ez denetan infekzioa dagoela baztertzeko, ama seropositiboen haurtxoei ebaluazio serologikoa egin behar zaie 9 hilabeteko adina dutenean [32]. 2.2. Odol-transfusioaren bidezko transmisioa Odol-transfusioaren bidezko transmisioaren ondoriozko T. cruzi-ren infekzioaren hainbat kasu identifikatu dira Europan [39]. Nahiz eta Europar Batasuneko eta Suitzako odol-transfusioari dagokion osasun-politika aldakorra den [31], T. cruzi-rekin kutsatuta egoteko arriskua duen odolaren detekzio sistematikoa Erresuma Batuan aplikatu zen lehenengoz, 1999. urtean; ondoren, Espainiako Erresuman (2005), Frantziako Errepublikan (2009), Suedian (2009), Suitzan (2012), eta, azkenik, Belgikan (2013) inplementatu zen [31, 39-43]. Herrialde horietan, eskualde endemikoetan jaiotako emaileei, edo ama eskualde endemikoetakoa duten emaileei, edo EKAIA 36.indd 317 EKAIA 36.indd 317 26/11/19 10:04:35 26/11/19 10:04:35 318 Ekaia, 2019, 36, 311-330 Gorka Gomez, Felix Olasagasti eskualde endemikoetan odol-transfusioak jaso dituzten emaileei, T. cruziren infekzio-proba egin behar zaie odola eman aurretik [31]. Espainiako Erresumaren kasuan, zehazki, honako hauek dira irizpideak [44]: — Chagasen gaixotasunaren aurrekariak dituzten pertsonek ezingo dute odola eman. — Arriskua duten emaileetan balioetsitako proba batek T. cruzi-ren infekzioa baieztatzen badu, kasu horretan ere odola ematea debekatuta dago. Emaile arriskutsutzat jotzen dira eskualde endemikoetan jaiotako emaileak, edo ama eskualde endemikoetan jaioa duten emaileak, edo eskualde endemikoetan odol-transfusioak jaso dituzten emaileak. — Herrialde endemikoetan egon diren bisitariak onartzen dira, are landa-eremuetan egon badira ere. Alde landatarretan hilabete batez edo gehiagoz lanean egon diren horiek badute gaixotasuna bereganatzeko arrisku posiblea; baina ez dago baztertzeko arrazoi nahikorik. Anti-T. cruzi antigopurtzen detekzio-proba batek argituko ditu zalantza guztiak. Proba, gutxienez, azken bisitatik 6 hilabetera egin behar da. Gainerako Europar Batasuneko herrialdeek Europako Batzordearen legedia aplikatzen dute (2004/33/EC eta 2006/17/EC). Araudi honek T. cruzi-rekin kutsatutako pertsonak odola ematetik kanpo uzten ditu, infekzioarekin era potentzialean kontaktuan egon diren emaileekin hartu behar diren neurriak aipatu gabe [32]. Odolaren osagaiei dagokienez, parasito-karga handiena plaketen kontzentratuetan behatzen da, eta bigarren kontzentrazio altuena globulu gorrien prestakinetan [32, 45], baina azken hauetan filtraziozko leukomurrizketak T. cruzi-ren infekzioaren arriskua ia guztiz deuseztatzen du. 2.3. Organoen transplantearen bidezko transmisioa Organo solidoen donazioa arautzen duten Europar Batasuneko legeek ez dituzte T. cruzi-ren bidezko infekzioa kontrolatzeko neurriak era espezifikoan azaltzen, baina Espainiako Erresumako transplante-erakundeak, Italiakoak eta Erresuma Batukoak badituzte Chagasen gaixotasunaren transmisioa kontrolatzeko gomendioak beren gidalerroetan. Ondorioz, herrialde horietako organo-emaileak beti aztertzen dira; Chagasen gaixotasunarentzako seropositibotasuna transplanterako kontraindikazioa izan ez arren [31]. Adibide moduan, infekzio-arriskua duten emaileei T. cruzi-ren proba egiteko gomendioa oso argia da Espainiako Erresuman: emaile positibo baten organoaren hartzaileei jarraipen zorrotza egiten zaie eta monitorizatu egiten dira, T. cruzi-ren garapena gertatzen ez dela bermatzeko [46]. EKAIA 36.indd 318 EKAIA 36.indd 318 26/11/19 10:04:35 26/11/19 10:04:35 https://doi.org/10.1387/ekaia.20704 319 Chagasen gaixotasuna Europan, endemikoa ez izan arren kontuan hartzekoa Era berean, Erresuma Batuko Odolaren, Ehunen eta Organoen Segurtasunaren inguruko Osasun Departamentuaren Batzorde Aholkulariak (SaBTO siglak ingelesez) eta Europako Kontseiluak ere bere «Transplanterako organoen kalitate eta segurtasun gida» eta «Giza aplikaziorako ehun eta zelulen kalitate eta segurtasun gida» deitzen diren gidaliburuetan ebaluazio-, froga- eta kontraindikazio-irizpideak zehazten dituzte [31]. 3. EPIDEMIOLOGIA 3.1. Intzidentzia eta prebalentzia Aurretik esan dugunez, Europan 68.000-120.000 kasu daudela kalkulatu da [1, 27, 34] eta horietatik Boliviako etorkinek dute prebalentzia altuena (% 18,1). Jarraian, El Salvador (% 5,6), Paraguai (% 5,5), Nikaragua (% 4,6), Honduras (% 3,7) eta Argentinako (% 2,2) etorkinak aurkitzen dira. Beste herrialde bateko etorkinen prebalentzia % 1 baino txikiagoa da [1, 30, 34]. Kutsatutako pertsona gehienak infekzioa beren jaioterrian bereganatu zuten etorkinak dira, eta fase kronikoan daude harrera-herrialdera iristen direnerako. Chagasen gaixotasuna dutenen % 30ek errai-arazoak gara ditzakeela kontuan hartuz, Europan bizi diren 20.400-36.600 etorkin inguruk errai-konplikazioak ditu edo izango dituela kalkula daiteke. Hala ere, gaur egun, horien % 10 baino gutxiago diagnostikatu dira [30, 34]. Europan gaixotasuna hartzeko aukera gutxietako bat sortzetiko transmisioa da. Hori dela-eta, 2009. urtean, ikerketa epidemiologiko bat diseinatu zen Chagasen gaixotasunaren sortzetiko transmisioaren intzidentzia determinatzeko. Behaketa-unitateak OMEren arabera gaixotasunaren 400 kasu baino gehiago izan zituzten herrialdeak izan ziren [4], hau da, Alemania, Belgika, Erresuma Batua. Espainiako Erresuma, Frantziako Errepublika, Herbehereetako Erresuma, Italia, Portugal eta Suitza [27]. Azterturiko herrialdeetan, ama eskualde endemikoetakoa zuten ia 53.000 ume jaio ziren 2009an. Horietatik, 1.347-2.521 bitarte ama T. cruzi-rekin kutsatuta zeuden; eta sortzetiko transmisioa 20-184 kasutan gertatu zen; beste modu batera esanda: arriskuan dauden amen 1.000 jaiotzako, zero eta hiru bitarte dira ume kutsatuak. Eskualde endemikoetakoak ziren amen jaiotzen % 67 Espainiako Erresuman izanik, sortzetiko transmisio kasuen ia % 90 herrialde honetan jazo zen. Beste herrialde batzuetan, urteko izan ziren sortzetiko transmisioen kasuak zero eta sei bitarte izan ziren [27]. EKAIA 36.indd 319 EKAIA 36.indd 319 26/11/19 10:04:35 26/11/19 10:04:35 320 Ekaia, 2019, 36, 311-330 Gorka Gomez, Felix Olasagasti 3.2. Ezaugarri klinikoen epidemiologia Chagasen gaixotasunaren berezko garapenean aldi akutua eta ondorengo aldi kronikoa aurkitzen dira. Azken hau aldi kroniko goiztiarrean eta aldi kroniko berantiarrean banatzen da, sortasun-denboraldiaren iraupenaren arabera (hau da, 20 urte baino gutxiago edo gehiago, hurrenez hurren). Herrialde endemikoetan, Chagasen gaixotasun akutua umeek pairatzen dute, baina kasu gehienetan ez da detektatzen, gaitzaren aurkezpen arin eta inespezifikoa edo arreta mediko eza direla eta. Sukarra, anorexia, linfadenopatia, Romaña zeinua eta hepatoesplenomegalia dira aldi akutuaren ezaugarri kliniko nagusiak [47]. Gaixotasunaren forma larriagoa infekzio akutudun gaixoen % 1ean agertzen da, eta miokarditisa, perikarditisa edo meningoentzefalitisa ditu ezaugarri. Heriotza-arriskua % 0,2-% 0,5 bitartekoa da [47]. Chagasen gaixotasun akutuaren kasu gutxi batzuen berri besterik ez da eman Europan; Latinoamerikako herrialde endemikoetan egon diren bidaiariak, herrialde endemikoetako etorkinak eta Europan bertan gertatu diren kasuak (sortzetiko transmisioa, odol-transfusioa edo transplantea) dituzte oinarri [48-51]. Europan behatu diren gaixo gehienak infekzioaren aldi kroniko eta indeterminatuan daude, eta aldi kliniko horren prebalentzia % 68-% 72 bitarte da [52-56], eta Espainiako Erresuman egin zen ikerketa baten arabera, pazienteen % 31,5ek anomalia elektrokardiografiko bat zuen [55]. Europan aztertu diren pazienteetan, Chagasen gaixotasunaren adierazpen kliniko digestiboak % 9-% 21 bitarteko prebalentzia du [52, 53, 57, 58]. Digestio-larritasuna duten gaixoen sintoma ohikoenak disfagia eta idorreria dira, espezifikoak ez diren arren [57, 58]. Hala ere, sintoma horiek dituzten latinoamerikarrei T. cruzi-ren aurkako serologia-azterketa egitea ezinbestekotzat jotzen da [58]. Esofagopatia duten gaixoen asaldura arruntenak hipotentsioa eta azpiko esfinter esofagikoaren erlaxazio bukatugabea dira, eta pazienteen % 62tan dolikokolon/dolikosigma agertzen da [53, 57, 58]. 3.3. Kate epidemiologikoa T. cruzi-ren bizi-zikloa konplexua da (1. irudia). Tripomastigote ezerreplikatzaileak, odol-korrontean, eta zelula barneko amastigote erreplikatzaileak dira ostalari ugaztunetan aurkitzen diren ohiko formak. Triatomino bektorean, aldiz, epimastigote erreplikatzaileak eta tripomastigote metazikliko infektiboak aurkitzen dira [59, 60]. EKAIA 36.indd 320 EKAIA 36.indd 320 26/11/19 10:04:35 26/11/19 10:04:35 https://doi.org/10.1387/ekaia.20704 321 Chagasen gaixotasuna Europan, endemikoa ez izan arren kontuan hartzekoa 1. irudia. T. cruzi-ren bizi-zikloa. AEBko CDC (Gaixotasunen Kontrol eta Prebentziorako Zentroak) erakundearen irudia, moldatua [61]. 4. TRATAMENDU FARMAKOLOGIKOA Txertorik ez dagoenez [62], tratamenduaren helburua parasitoa deuseztatzea eta gaixotasunaren zeinu eta sintomak ezabatzea da [1]. 4.1. Tripanosomen aurkako tratamendua 2005. [63] eta 2007. [64] urteetan argitaratutako gomendioen arabera, tripanosomen aurkako tratamendua hurrengo kasuetan aplikatu behar da: infekzio akutuetan, sortzetikoetan eta berraktibatuetan, infekzioa duten ume guztietan eta gaixotasun kronikodun 18 urterainoko pazienteetan [1]. Tratamendu farmakologikoa, orokorrean, Chagasen gaixotasun kardiako aurreratua (kardiomiopatia) ez duten 19 eta 50 urte bitarteko helduei eskaini behar zaie [64]. Haurdunaldian zehar, berriz, mota honetako tratamendua kontraindikatuta dago, baita gibel- edo giltzurrun-gutxiegitasun larria duten gaixoetan ere [1, 32]. Kasu hauetaz gain, irensketaren murrizketa eragiten duen megaesofagoa edo Chagasen gaixotasun kardiako aurreratua duten pazienteei ez zaie tripanosomen aurkako tratamendua eskaini behar [1]. Chagasen gaixotasunaren tratamendu etiologikoa duela 40 urte baino gehiago garatu ziren benznidazol eta nifurtimox medikamentuetan oinarritzen da [5, 65]. Ez bata, ez bestea ez dago Europan erregistratua, OMEk behar-beharrezko medikamentutzat jotzen dituen arren [47, 66]. NifurtiEKAIA 36.indd 321 EKAIA 36.indd 321 26/11/19 10:04:35 26/11/19 10:04:35 322 Ekaia, 2019, 36, 311-330 Gorka Gomez, Felix Olasagasti moxa zuzenean eskura daiteke OMEren bitartez; benznidazola, berriz, medikamentu hori erabiltzen den herrialde latinoamerikarretatik inportatu behar da [32]. Erantzun terapeutikoa eremu geografikoaren eta gaixotasunaren fasearen araberakoa da batik bat. Eritasunaren aldi goiztiarrean bi medikamentuek sendatze-tasa onargarria dute, pazienteen % 65-% 80 bitartekoa; eta era goiztiarrean tratatzen diren sortzetiko transmisioaren kasuetan, sendatze-tasa % 95 ingurukoa izaten da [67, 68]. Gaixotasunaren aldi kronikoan, berriz, % 15-% 40 bitarteko sendatze-tasa lortzen da [69]. 4.2. Bihotzeko arazoen tratamendua Gaixotasunaren aldi kronikoaren konplikazio larriena Chagasen kardiomiopatia da eta pazienteen heriotza gehienak eragiten ditu, bihotz-gutxiegitasuna, tronboenbolismoa eta berehalako heriotza kardiakoa direla eta. Denbora askoan zehar, gertakari autoimmuneak hartzen ziren Chagasen gaixotasunean behatzen den organoetako kaltearen eragiletzat; hala ere, azkenaldiko proba kliniko eta esperimentalek baieztatu dute funtsa dagoela parasitoak ostalarian duen iraunkortasunak eragindako hanturazko erantzunean [70, 71]. Chagasen kardiomiopatiaren diagnosia datu klinikoetan, erradiografikoetan (hau da, indize kardiotorazikoa > 0,5; toraxeko erradiografian neurtutakoaren arabera) eta anomalia elektrokardiografikoetan oinarritzen da. Chagasen serologia positibodun paziente guztien hasierako tratamendua gorputz-miaketa xeheak, 12 deribazioko elektrokardiogramak eta bihotzeko eritasuna baztertzeko toraxeko erradiografiak osatzen dute [72-75]. Ausazko entsegu kontrolatu baten gabezia dela eta, Chagasen bi hotzgutxiegitasuna duten gaixoen tratamendua bestelako jatorriak dituen bihotz-gutxiegitasunaren tratamendurako garatu diren gidalerroetatik estrapolatu da [76]. Hala ere, Chagasen gaixotasun kardiakoaren fisiopatologiak garrantzi kliniko eta inplikazio terapeutikoak izan ditzaketen berezitasun batzuk ditu. Adibidez, gaixotasunaren fase aurreratuan diuretikoen dosiaren igoera justifikatuta dago, biriketako kongestioaren zeinuen gaineko seinale sistemiko kongestiboen gailentasuna dela eta. Chagasen gaixotasun kardiakoa duten gaixoek kondukzioaren asaldura nabariak ere izaten dituzte, eta bai bradikardia sintomatikoa pairatzeko joera ere. Azken arazo horrek okerrera egiten du digoxina, amiodarona eta, bereziki, beta-blokeatzaileak erabiliz gero [77]. Kardiomioplastia dinamikoari, ezkerreko bentrikulektomia partzialari eta gisako prozedura aringarriei dagokienez, prozedura horiek guztiz kontraindikatuta daude, behatu diren emaitzek ez baitute arrakastarik izan. Bihotz-transplantea alternatiba izan daiteke fase terminalean dauden paziente batzuentzat. Azkenaldian egin diren aurkikuntza batzuen arabera, EKAIA 36.indd 322 EKAIA 36.indd 322 26/11/19 10:04:36 26/11/19 10:04:36 https://doi.org/10.1387/ekaia.20704 323 Chagasen gaixotasuna Europan, endemikoa ez izan arren kontuan hartzekoa Chagasen gaixotasun kardiakoa duten paziente transplantatuen biziraupena hobea da beste bihotz-gaixotasunen bat dela-eta transplantatuak izan diren gaixoena baino [78]. Hala ere, gertakari tronboenbolikoen intzidentzia altua dela eta, aho bidezko antikoagulatzaileak fibrilazio aurikularra, aurretiko enbolia eta aneurisma apikala dituzten pazienteei administratzea gomendatzen da [1]. 4.3. Urdail-hesteetako arazoen tratamendua Megaesofagoaren tratamenduaren helburu nagusia sintomen arintzea da, hestegorriko beheko esfinterraren bidezko elikagaien eta likidoen igarotzea erraztuz. Megaesofago ez aurreratua tratatzeko aukera aproposena funduplikatura laparoskopiko bidezko Hellerren miotomia da, behin betikoa izaten da eta. Kasu aurreratuetan, emaitza desberdinak izan dituzten hestegorriko erresekziorako teknika desberdinak erabili dira [79]. 5. ONDORIOAK Europako gaur egungo egoera aztertuz, ezin da baztertu gune endemikoetatik kanpoko hiru transmisio-bide arruntak (sortzetikoa, odol-transfusioa eta organoen transplantea) gerta daitezkeela. Hori dela eta, eritasuna garaiz detektatzeko garrantzitsua da lehen mailako arretako osasun profesionalak kontzientziatzea. Bestalde, medikuntza tropikalean adituak diren zentroekin elkarlanean aritzea oso lagungarria litzateke, horiek baitaude kontaktuan arriskuan dauden paziente gehienekin. Nahiz eta populazioaren heterogeneotasuna nabaria den, honakoa da Chagasen eritasuna pairatzen duen gaixoaren profila: infekzioaren fase indeterminatuan aurkitzen den emakume boliviar gaztea. Gaixotasunaren bilakaera kontuan hartuz, gaur egunean Chagasen eritasuna pairatzen dutenetako batzuk urte batzuk barru bihotz-kaltea izango duten pazienteak izango dira. Infekzioa garaiz detektatzen bada, ordea, saihetsi egin daiteke egoera hori, gaur egungo tratamendua ez baita eraginkorra errai-kaltea dagoen aldi kronikoan. Aldi berean, zama astuna ekidingo genioke osasun sistema publikoari. Gainera, adin ugalkorrean daudenez, sortzetiko transmisioa ekiditeko protokoloaren berebiziko premia dago. Gaur egun, T. cruzi-ren deuseztatzea lor daiteke eskuragarri dauden medikamentuak bitarteko direla (benznidazol eta nifurtimox), baina profil zehatz bat duten gaixoetan bakarrik dira eraginkorrak. Hori dela eta, Chagasen gaixotasuna kontrolatzeko orduan, ezinbestekoa da infekzio kronikodun gaixo helduentzako parasitoen kontrako tratamendu egokia garatzea eta osasun-zerbitzuek zein gaixotasunen kontrol-programek behar adina baliabide izatea. EKAIA 36.indd 323 EKAIA 36.indd 323 26/11/19 10:04:36 26/11/19 10:04:36
