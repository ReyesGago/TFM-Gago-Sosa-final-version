Capítulo 3 HIDROGENO ENERGIA-BEKTOREA I. ITURRIAK ETA EKOIZPENA JL Ayastuy Ingeniaritza Kimikoa Departamendua. Zientzia eta Teknologia Fakultatea. Euskal Herriko Unibertsitatea (UPV/EHU). Sarriena Z/G, 644 posta kutxatila. 48080-Bilbao Helbide elektronikoa: joseluis.ayastuy@ehu.es Laburpena Gaur egungo ekonomia petrolioan oinarrituta dago. Eraginkortasun txikikoa da honelako erregai fosilak energia bihurtzeko prozesua, baina gainera, ingurumenari kalte egiten dioten gasak igortzen dira, CO2 kasu. Hidrogenotiko energia-lorpenak, prozesu eraginkorragoa izateaz gain, ez dio igurumenari kalterik egiten. Ura edo edozein erregai fosiletatik lor daiteke hidrogenoa, eta erabiltzen diren energia-iturrien garbitasunaren araberako garbitasuna lortzen da. Lan honetan, ura, ikatza edo biomasa bezalako lehengaiak erabiltzen dituzten hidrogeno-ekoizpenerako prozesuak aztertuko dira 1. SARRERA Gizakiaren garapena uztartuta dago energiaren erabilerarekin. Garaian garaiko energia-iturriak, adibidez, sua, haize- eta ur-errotak, abereak, eguzkia, lurrun-makinak, edo barne-errekuntzako motoreak izan dira. Historian zehar energia-iturriak aldatuz joan dira, besteak beste baliabideen garestitzeak, baliabideen agortzeak edo energia-iturri eraginkorragoen aurkikuntzek eraginda. XIX. mendeko ekonomia ikatza izan bazen ere, XX. mendean petrolioa izan da ekonomiaren ardatza Gaur egun, energia erabiltzen da gizartearen arlo eta jarduera guztietan. Mendebaldeko gizarte garatuetan kontsumitzen den energia primarioaren herena garraiorako erabiltzen da, eta beste heren bat zentral termikoetan elektrizitatea lortzeko [1]. Bestalde, energia primarioaren hiru laurden baino gehiago, berriztagarriak ez diren errekuntzaren bidez lortzen dira, adibidez petrolioa, ikatza edo natur gasa erretzearen bidez. Erregai fosilen errekuntza prozesuak, ordea, bi arazo nagusi dauzka, bata teknikoa eta bestea ingurumenaren aurkako erasoarekin lotua. Errekuntza prozesuaren eraginkortasuna termodinamikoki mugatua dago Carnoten teoremaren arabera %30-40 inguru, eta bero eran galtzen da errekuntza prozesuan askatzen den energia zati handiena. Bestalde, atmosferara igortzen dira errekuntzan sortu eta negutegi efektuaren eragileak diren gas kutsagarriak (bereziki karbono dioxidoa) atmosferara igortzen dira. 1 Irudian agertzen den moduan, jarduera antropogenikoengatik atmosferan metatzen den CO2 kantitatea %4an handitzen ari da urteko [2]. Aipatutako bi arazo fisiko hauei, arazo geoestrategikoak eta demografikoak gehitu behar zaizkie. Alde batetik, petrolioaren salneurria goraka doa azken urteotan eten gabe. Bestetik, petrolio eta natur gasen erreserba agortzen ari da –mundu osoko erreserbak 50-60 urte barru agortuak egongo direla uste da–. Hirugarrenik, politikaren ikuspegitik gatazkatsuak izan daitezkeen herrialdeen esku dago lehengai hauen hornidura. Gainera, ildo beretik doaz energia-eskaerak, munduko biztanleriaren etenik gabeko hazkundeari begira, eta bereziki garatzear dauden herrialdetako hazkundeari begira [3]. Giza jarduerak asetzeko energia, berriztagarriak diren energia-iturri primarioetatik lor daiteke (haizea, eguzkia, itsasoko marea eta olatuak, biomasa, geotermikoa, …), lehen urratsean elektrizitatea sortuaz. Garraiorako ere bioetanola edo biodiesela bezalako energia-iturri berriztagarriak erabil daitezke. Zoritxarrez, elektrizitatea metatuezina den energia izanik, unean uneko elektrizitatea ekoiztu beharra dago, erabiltzen ez dena galdu egiten baita. 1 Irudia. Jarduera antropogenikoengatik sortutako CO2-ren balantze garbia, urte bakoitzeko. Arazo hauek saihestu daitezke, edo gutxienez minimizatu, energia-iturri bezala hidrogenoa erabiliz. Uraren osagaia izanik, hidrogenoaren eskuragarritasuna handia eta agortezina da; eta elektrizitaterako eraldaketa erraza, zuzena eta garbia dauka –ez baita CO2-rik igortzen–. Elektrizitatea lortzeko unean, erregai-pilan hidrogenoa erabiltzen duen prozesua askoz ere eraginkorragoa da erregai fosilen errekuntza erabiltzen duen prozesua baino. Gainera, hidrogenoa metagarria da, eta horrela energia-eskariaren arabera gorde ala elektrizitate bihurtzea bermatzen da. Horregatik, XXI. mendeko ekonomia hidrogenoaren ekonomia bihurtuko da [3]. Zoritxarrez, hidrogenoa ez da baliabide naturala, ez baita naturan aske aurkitzen (atmosferan hidrogeno edukia moletan %0,00005a baino ez da) eta ekoiztu beharra dago. Lan honetan, baliabide naturaletatik abiatuaz egiten diren hidrogeno-ekoizpen eta fintze prozesu arruntenak azaltzen dira. Gainera, gaur egun ikertzen eta garapen urratsean dauden zenbait teknologia aipatzen dira. 2. HIDROGENOA ENERGIA-BEKTORE BEZALA Hidrogenoa (H ikurra) unibertsoko elementu ugariena da (masa osoaren %92a) eta bai unibertsoko energia-gordailua (izarretan gertatzen diren fusio nuklearren erregaia). 1766an Cavendishek identifikatu eta isolatu zuen lehen aldiz, baina bere izena Lavoisierri zor zaio, oxigenoarekin batera ura ematen zuela ikusita grekoz ur-sortzailea esanahia daukan izena eman ziolarik. 1 Taulan laburtzen dira hidrogenoaren hainbat propietate fisiko-kimiko. Aipatzekoa da hidrogenoaren Goi eta Behe Bero-Ahalmen handiak (hurrenez hurren GBA eta BBA), beste edozein erregairenak baino handiagoak direla (adibidez, hidrogenoaren GBA eta BBA gasolinarena baino 3 eta 2,8 aldiz handiagoak dira, hurrenez hurren). GBA energia, errekuntza prozesu batean sortzen da, bai erretzen den substantzia, bai eta errekuntza-produktuak 25 ºC-ra daudelarik; BBA sortzeko prozesuan berriz, substantzia 25ºC-ra erretzen da eta errekuntza-produktuak 150ºC-ra askatzen dira. Maiz, GBA sustantzia kimikoaren energia kimikoaren adierazle gisa erabiltzen da. Hidrogenoaren energia kimikoa oso erraz eta eraginkortasun handiz eradaltzen da energia elektriko eta termikora, eta energia gordailu edo energia metatzeko bitarteko den neurrian, Energia Bektorea dela esaten da. Munduan mailan 50 Mtona H2 ekoizten da urteko; erdia, ongarrien ekoizpen prozesuan erabiltzen da amoniakoaren sintesirako, %37a birfindegiek kontsumitzen dute, eta hondarra hainbat arlotan erabiltzen da [4]. 1 Taula. Hidrogeno molekularraren zenbait propietatate fisiko-kimiko [5]. Propietatea Balioa Isotopo edukia (atomoen % eran) Protioa Deuterioa Tritioa 99,98 0,018 0,002 Fasea Gasa Pisu molekularra (g/mol) 2,01 Dentsitatea (kg/m3) 0,0838 Irakite-tenperatura normala (K) 20,3 GBA, Goi Bero-Ahalmena (kJ/kg) 14,2·104 BBA, Behe Bero-Ahalmena (kJ/kg) 12,0·104 Hidrogenoak hiru isotopo dauzka, eta haietatik protioa da nagusia. Naturan, hainbat elementu kimikoren osagai bezala aurki daiteke (uretan, biomasan, natur gas eta petrolioan, ikatzean,…) eta energia-iturri primario eta prozesu anitz erabil daitezke elementu kimiko hauetatik hidrogenoa lortzeko. Ekoizten den hidrogenoaren garbitasuna, iturri bezala aukeratutako lehengaia, lorpenerako prozesua eta prozesuan erabilitako energiaren araberakoa da. 3. HIDROGENOAREN EKOIZPENERAKO PROZESUAK Gaur egun mundu mailan ekoizten den hidrogenoaren %96a erregai fosiletatik (hau da iturri ezberriztagarrietatik) lortzen da, beste %4a uraren elektrolisiaren bidez lortzen delarik. Prozesu bakoitzaren eraginkortasuna (), prozesuan lortu den energia eta prozesua egiteko erabili den energiaren arteko erlazioa da: (1) Hainbat energia mota desberdin lortzen dira hidrogenoa lortzeko prozesuetan. Energia elektrikoa (elektrolisian edo erregai-piletan lortzen dena), energia termikoa eta energia kimikoa (substantziaren GBA bezala definitzen dena). Hidrogenoaren ekoizpenerako prozesuen sailkapena egiteko, erabilitako lehengaia erabili da irizpide gisa. Horrela, sailkapen honetan daude ura, petrolioa (edozein hidrokarburo, natur gasa edo bioerregaiak barne), ikatza eta biomasatik abiatuz hidrogenoa lortzeko erabiltzen diren metodoak. 2 Irudian agertzen da lehengai arruntenetatik abiatuz hidrogenoa ekoizteko erabiltzen diren prozesuen sorta. 2 Irudia. Lehengai arruntetatik abiatuz hidrogenoa lortzeko erabiltzen diren metodo arruntak. 3.1. Ura erabiltzen duten prozesuak Ur molekula bakoitzeko H2 molekula bat lor daitekeenez, ura hidrogeno-iturri agortezina da. Uretatik abiatuz hidrogenoa lortzeko uraren disoziazioa egin behar da. Baldintza estandarretan (25 ºC, 1atm) ura disoziatzeko behar den energia 285,5 kJ/mol-ekoa da (bere baliokide elektrikoa 1,229 V izanik). Uraren disoziazioa egiteko aukeratzen den energiaren arabera, ondoko metodoak erabil daitezke: 3.1.1. Elektrolisia Korronte elektrikoaren eraginez ura deskoponsatu egiten da eta H2 eta O2 ematen ditu: (2) Korronte elektrikoa, uretan sartuta dauden bi elektrodoen barrena zirkularazten da. Negatiboki kargatutako katodoan H2 gasa askatzen da eta positiboki kargatutako anodoan O2, ondoko erreakzioetan: Katodoan: 2H2O (l) + 2e-  H2 (g) + 2OH-(aq) (3) Anodoan: 2H2O (l)  O2 (g) + 4H+(aq) + 4e- (4) Katodoaren aldea OH- anioiez eta anodoaren aldea H+ protoiez ase ez daitezen eta bide batez, uraren eroankortasun elektrikoa handitzeko, uretan KOH edo H2SO4 bezalako elektrolitoak disolbatzen dira. Hurrenez hurren, elektrolisi alkalinoa edo azidoaz hitz egiten da kasu hauetan. Elektrodoak platino-aleaziokoak erabili oi dira. Elektrolizagailu-zelularen bi aldeak ioietarako iragazkorra den mintz batek bereizten ditu. Zirkuituan zehar energia-galerak gertatzen direnez, 1,229 V teorikoa baino tentsio elektriko handiagoa erabili behar da. 3 Irudian ikus daiteke elektrolizagailu baten eskema. Hidrogenoaren ekoizpenerako metodo honek ez du CO2-rik igortzen eta oso purutasun handiko hidrogenoa ekoizten du. Eskala txikiko beharretarako bideragarria da (gainera, eskala handiko prozesuan baino eraginkorragoak dira) eta beste behar batzuk asetzeko erabiliko ez den elektrizitate soberakina erabili daiteke elektrolisia egiteko. Halere, prozesu garestia da elektrizitatea erabiltzen duelako. Ekipo hauen eraginkortasuna %75 ingurukoa da eta 50 kWh/kg H2 kontsumo elektrikoa dauka [6]. 3 Irudia. Elektrolizagailuaren eskema. 3.1.2. Tenperatura garaiko elektrolisia Tenperatura garaietan elektrolisiaren eraginkortasuna handiagoa da, uraren disoziazio termikoa ere gertatzen baita . Horregatik, erabili behar den potentzial elektrikoa txikiagoa da, eta adibidez 1000 ºC-ra, E0 = 0,94 V-raino jaisten da. Prozesu honek energia termikoa ez ezik energia elektrikoa erabiltzen duenez, prozesu termokimikoa da. Energia nuklearrak sortutako energia termikoa, ura 850 ºC-ra berotzeko erabiltzen da, ondoren tenperatura honetan elektrolisia egiteko [7]. Gainera, tenperatura garaiek elektrodoetan gertatzen den energia-galera murrizten dute. Prozesua tenperatura garaietan bideratu ahal izateko, Ni eta LaMnOX bezalako solidoak erabiltzen dira katodo eta anodo gisa, eta Y-ZrO2 elektrolito-mintz gisa [8]. 3.1.3. Uraren disoziazio termokimikoa: sulfuro-ioduro metodoa (S-I) Prozesu honetan energia termikoaz gain, energia kimikoa erabiltzen da ura deskonposatzeko. Tenperatura garaian egiten diren likido faseko hiru erreakzioren erresultantea da: (5) (6) (7) Prozesura ura eta beroa besterik ez da sartzen, eta oxigenoa eta hidrogenoa besterik ez dira kanporatzen, beste osagai guztiek ziklo itxian dihardutelarik (ikusi 4 Irudia). Prozesu honetan destilazio bidezko HI-ren bereiztea eta ondorengo deskonposatzea dira urrats zailenak. Tenperatura oso garaiak behar dituenez, zentral nuklearretako energia termikoaz baliatuz diseinatuak izan dira. Azido sulfurikoaren deskonposizioaren urratsa 850 ºC-ra egiten bada, prozesu osoan %42ko eraginkortasuna lor daiteke. Prozesua abantailatsua da, besteak beste presio handiko hidrogenoa lortzen delako, eta eta konpresio-kostuak murriztu egiten direlako [9,10]. 4 Irudia. Sulfuro-Ioduro (S-I) metodo termokimikoa uraren disoziazioz hidrogenoa lortzeko. 3.1.4. Uraren disoziazio termoelektrikoa: Sulfuroaren metodo hibridoa Ioduroaren erabilera saihesten duen S-I metodoaren aldakuntza da. Ondoko bi erdi-erreakzio hauen erresultantea lortzen da: (8) (9) 5 Irudia. Uraren disoziazioaren bidez hidrogenoa lortzeko egiten den Sulfuroaren metodo hibridoa. Prozesu osoaren eraginkortasuna S-I metodoarena baino handiagoa da (%55ekoa), eta bide batez, tenperatura garaietan ioduroa bezalako konposatu korrosiboen erabilera saihesten da. 5 Irudian agertzen da prozesuaren bloke-diagrama. Elektrolizagailuan urarekin batera SO2 egonda, ur puruaren elektrolisirako behar dena baino potentzial elektriko txikiagoa behar da eta beraz, energia elektrikoaren kontsumo txikiagoa behar da [11]. 3.1.5. Uraren disoziazio termikoa Ura 2000-3000 ºC-ra berotuta, H2 eta O2 osagaietan disoziatzen da. Ispiluen bidez eguzki- izpiak foku batean kontzentratuaz tenperatura horietara hel daiteke. Disoziazio-tenperatura jaisteko eta erreakzioaren bihurtze maila handitzeko katalizatzaileak erabiltzen dira. ZnO-Zn erredox bikotea da horietako bat, 2000 ºC-ra oso eraginkorra delarik. Prozesu hauen eraginkortasuna %25 ingurukoa da, eta arazo nagusietakoa bi gasen birkonbinazioa saihestea da [12]. 6 Irudian adierazten da prozesuaren bloke-diagrama. 6 Irudia. Uraren disoziazio termikoa. Lehen urratsean eguzki-energiaz baliatuz ZnO-aren erredukzioa gertatzen da, oxigenoa askatzen delarik. Erreduzitutako zinkak uraren disoziazioa katalizatzen du, hidrogenoa askatzen delarik. 3.1.6. Uraren disoziazio fotobiologikoa Hainbat zelulabakarreko alga berdek eta bakteria anaerobiok gaitasuna daukate eguzki-energiaz baliatuaz ura disoziatzeko, eta ondoko erreakzioak bideratzen dira: 2H2O  4H+ + 4e– + O2 (fotosintesiaz) eta 4H+ + 4e–  2H2. Adibidez, Chlamydomonas reinhardtii da alga berdea hauetako bat. Prozesu hau hidrogeno-ekoizpen maila baxurako garatu da [13,14]. 3.2. Hidrokarburoak erabiltzen dituzten prozesuak Atal honetan hidrogenoaren lorpenerako lehengai bezala petrolioa, natur gasa eta bioerregaiak (bioetanola edo biodiesela) erabiltzen dituzten ohiko prozesuak deskribatzen dira. Mundu mailan ekoizten den hidrogenoaren hiru laurdena inguru, lehengai hauetatik lortzen da. Lehengai hauek hidrokarburoak izanik, beraien konposizio kimikoaren proportzio handi bat hidrogenoz eta karbonoz osatua dago. Prozesu hauetan, CO2 igortzen da azpiproduktu modura: petrolioa edo natur gasa bezalako erregai fosilekin ez bezala, bioerregaiak erabiltzean CO2-aren balantzea neutroa da, biomasak berak finkatzen duelako biomasako karbonotik sortu eta igorritako karbono dioxidoa. Hidrokarburoetatik abiatuz hidrogenoa lortzeko erabiltzen diren metodoak, hidrokarburoa bai airearekin (oxigenoa), bai urarekin edo biekin batera berotzean oinarritzen dira, labur esanda. Honela Sintesi-Gasa1 deritzon H2, CO, CO2, bihurtu gabeko hidrokarburo eta proportzio txikian dauden azpiproduktu anitzen arteko nahastea lortzen da. Horregatik, prozesu termokimikoak dira. Prozesu garrantzitsuenak, katalisi prozesuak guztiak, hauek dira: Lurrun bidezko Erreformatua (Steam Reforming, SR), Oxidazio Partziala (Partial Oxidation, PO) eta aurreko bien konbinaketa den Erreformatu Autotermikoa (Autothermal Reforming, ATR) [15,16]. Erregai fosilek, kloroa izan dezakete eta neurri handiago batean, sufredun konposatu organikoak. Batak zein besteek prozesuaren katalizatzailea kutsa dezakete. Horregatik, prozesura sartu aurretik ezabatu egin behar dira konposatu hauek. Hau, ZnO partikula solidoez betetako ohantzean zehar hidrokarburoa zirkulaaraziaz lortzen da, kloro eta sufredun konposatu organikoak solidoan metatzen baitira adsortzioa dela bide. Bioetanola bezalako lehengaiak, hartzidura baten bidez lortutako hidrokarburoa izanik, ez dauka garbitze urrats honen beharrik, eta zuzenean elika daiteke prozesura. SR, PO eta ATR prozesuak 7 Irudian bezalako katalisi-ohantze finkodun erreaktoreetan egin ohi dira, erreaktore aurreragotuen erabilera garatzen ari bada ere. 7 Irudia. Katalisi-Ohantze finkodun erreaktorea. Irudian katalizatzaileak forma esferikoa du baina, zilindrikoak edo beste forma batekoak izan daitezke. 3.2.1. Lurrun bidezko Erreformatua (SR) Gaur egun, mundu mailan ekoizten den hidrogenoaren erdia natur gasaren SR bidezkoa da, bera delako prozesu merkeena, edozein hidrokarburo likido edo gas elika badaiteke ere. SR prozesua 10. erreakzio endotermikoan oinarritzen da, eta tenperatura garaian eta katalitzaileen bidez gertatzen da. CnHm konposizioa duen hidrokarburo baterako ondoko erreakzioa gertatzen da: CnHm + nH2O  nCO + (m/2 + n)H2 H0>0 (10) Erreakzio nagusi honetaz gain, beste bi erreakzio gerta daitezke, nahastearen konposizioaren arabera: Lurrun bidezko Sintesi-Gasaren Bihurtzea (Water Gas Shift, WGS): CO + H2O  CO2 + H2 H0= -41 kJ/mol (11) CO edo CO2-ren Metanizazioa, biak exotermikoak: CO + 3H2  CH4 + H2O H0= -206 kJ/mol (12) CO2 + 4H2  CH4 + 2H2OH0= -165 kJ/mol (13) WGS erreakzioa faboragarria da eskuinerako norabidean, hidrogeno gehiago ekoizten baita, eta desfaboragarria da ezkerrerako norabidean. Ildo berean, komenigarria da bai CO eta bai CO2-aren Metanizazio erreakzioak saihestea, hidrogeno-kontsumo handia baitute. SR prozesurako erabiltzen diren katalizatzaileen erronketako bat metanizazioa saihestea da. Idealki, mol bat etanoleko 4, 3 eta 6 mol H2 lortuko lirateke hurrenez hurren, albo erreakziorik gertatuko ez balitz [17]. Erreformatu prozesua jasango duen molekula zenbait eta konplexuagoa izan, orduan eta azpiproduktu gehiago sortuko dira, eta hidrogenoaren fintzea zaildu egingo da [18]. Estekiometrikoki behar dena baino ur gehiago sartzen da SR prozesura. Erreakzioa oso endotermikoa izanik, 700-1000 ºC-raino berotu behar da (lehengaiaren arabera), prozesuaren erreakzio-abiadura azkartzeko eta oreka eskuinerantz lerratzeko (Le Chatellierren printzipioen arabera). Metanola bezalako lehengaiarekin, aldiz, 300-400 ºC-ko tenperatura nahikoa da CuO-ZnO konposizioa duen katalizatzaileekin prozesua egiteko. Lortutako sintesi-gasean H2-aren proportzioa lehengaiaren araberakoa da, eta fintzea eskatzen du. Natur Gasa erabiltzean lortzen den sintesi-gasean H2/CO/CO2 gasen mol-proportzioa = 55/15/10 ingurukoa da (H2/CO3). Horrelako tenperatura garaiak lortzeko, prozesu hauetara elikatzen den hidrokarburoaren %15a inguru, errekuntza bidez energia termikoa lortzeko erabiltzen da, eta eraginkortasuna murrizten den arren, prozesuaren eraginkortasuna %70-80 ingurukoa da [4]. Prozesu hauek bideratzeko, Ni metalean oinarritutako katalizatzaileak erabiltzen dira, metal hau C-C eta C-H loturak hausteko egokia baita. Modu berean, MgO bezalako konposatuak gehitzen zaizkio, uraren H-O loturak hausten laguntzen duten Al2O3, eta kokea sortzea saihesteko. Katalizatzaile arruntak Ni-MgO/Al2O3 bezalako formulazioa dauka. Prozesuaren arazo nagusia kokea sortzea da. Kokea, solido egoeran dagoen C da, eta katalizatzailearen gainazala estaltzen duenean, bere aktibitatea gutxitu egiten da, hau da, katalizatzailearen desaktibazioa sortzen du. Tenperatura garaiek kokea ematen duten 2CO  CO2 + C eta CnHm  nC + (m/2)H2 bezalako erreakzioak gertatzen laguntzen dute. Kokearen sorkuntza ur-lurrun gehiago elikatuz gutxitu daiteke. Hidrokarburoaren egituran C/H proportzio handiagoa dagoen heinean, orduan eta koke gehiago sortzen da eta beraz, C/H erlazio handia daukaten hidrokarburoekin lan egitean, lurrun/hidrokarburo erlazio handiagoak erabiltzen dira. Kokearen sorkuntza gutxitzeko eta SR eta WGS erreakzioen oreka eskuinaldera lerratzeko (hau da, CO+H2 produktuetarako hautakortasuna handitzeko), tenperatura txikiagoetan lan egin behar da. Bide horri urratu nahi dute katalizatzaileen garapenean [19-21]. 3.2.2. Oxidazio Partziala (PO) Errekuntza osoa saihesten duen oxigeno bidezko oxidazio kontrolatua da, eta ohantze finkodun erreaktorean egin ohi da. CnHm konposizioa duen hidrokarburo baterako ondoko erreakzioa gertatzen da: CnHm + (n/2)O2  nCO + (m/2)H2 H0<0 (CH4-rako -36 kJ/mol) (14) SR erreakzioan bezala, WGS eta Metanizazio erreakzioak gerta daitezke. Estekiometrikoki CO2 + H2O emanez hidrokarburoa guztiz oxidatzeko beharko litzatekeena baino oxigeno gutxiago elikatzen da. Erreakzioa exotermikoa izanik, termikoki faboragarria da, beroa askatu egiten baita. Hala ere, aireko oxigenoa bereizteko kostuak itzelak direnez, airea erabiltzen da eta horrelakoetan, hidrogenoa kontzentrazio txikiagoan lortzen da, nitrogeno ugari baitago. Prozesu honetan diesela edo fuel olioa bezalako hidrokarburo astunak erabili ohi dira eta H2/CO≈2 inguru lortzen da [22]. Katalizatzailerik gabeko prozesuek (DPO - Oxidazio Partzial Zuzena izenekoek) 1300-1500ºC bezalako tenperatura garaiak behar dituzte, eta beraz katalisi prozesuak erabili ohi dira gehienetan (CPO - Katalisi bidezko Oxidazio Partziala izenekoak). CPO prozesu exotermikoan kokea sortzen duten eremu gainberotuak sor daitezke Ni-MgO/Al2O3 katalizatzailea erabiltzean. Gainera, tenperatura garaietan Ni metalaren sinterizazioa2 gerta daiteke, katalizatzailearen gainazala txikitu eta aktibitatea ere txikitu daitekeelarik. Horregatik, sintesi-gasean NOx bezalako osagai kutsatzaileak ager daitezke. 3.2.3. Erreformatu Autotermikoa (ATR) SR eta PO prozesuen konbinazioa da: SR prozesuak behar duen energia PO prozesuak hornitzen du eta eraginkortasun handiko prozesua lortzen da CnHm konposizioa duen dun hidrokarburo baterako termikoki neutroa den katalisi erreakzio hau gertatzen da: CnHm + n/2H2O + n/4O2  nCO + (m+n)/2H2 H0 ≈ 0 (15) Erreakzio nagusiarekin batera, SR eta PO erreakzioetan bezala, WGS eta Metanizazio erreakzioak gerta daitezke. Ohantze finkodun erreaktore kimikoaren lehen zatian hidrokarburoaren errekuntza partzial eta kontrolatua (PO) gertatzen da eta hemen sortutako beroa, erreaktore kimikoaren azken zatian lurrunarekin erreakzionatzeko behar den adinakoa da. Lehengaiaren arabera 900-1000 ºC-ko tenperatura eta 20-30 atm-ko presioa egon daiteke erreaktorearen irteeran. Horregatik, kokearen sorkuntza saihestea eta katalizatzailearen sinterizazioa saihestea dira erreakzio honetan katalitzaileak dituen erronkak. Airea/hidrokarburoa eta lurruna/hidrokarburoa erlazioek nabarmen eragiten diete lortutako produktuen konposizioari (orokorrean H2/CO≈2-3 tartean lortzen da) eta energia-balantzeari [23]. Katalizatzaileak Ni metalean oinarritu ohi dira baina euskarri aktiboa diren CeO2 eta Pt bezalako metalen erabilera garatzen ari da [24,25] . 3.2.4. Erreformatua egiteko Metodo Berriak Arestian aipatutako teknologiak aplikazio zabala izan dute eta haiek dira egun gehien erabiltzen direnak. Hala ere, teknologia hauen hobekuntzak garatzen ari dira prozesuaren etekina hobetzeko. Ondoren, teknologia hauen berrikuntzen nondik-norakoak azaltzeko hiru adibide emango dira. Lehen biak, oreka kimikoaren lerrakuntzarekin lotuta daude eta hirugarrena, erabiltzen den lehengaiarekin. 3.2.5. Erreformatua adsortzio-ohantzedun erreaktorean eta mintz-erreaktorean Bi erreaktore hauek, batez ere SR erreakziorako, garapen-fasean daude. Bai SR erreakzioa, bai eta berarekin batera gertatu ohi den WGS erreakzioak, itzulgarriak dira, SR erreakzioa, eta honekin batera eman ohi den WGS erreakzioak itzulgarriak dira. Haien produktuak CO2 eta H2 dira (10 eta 11. erreakzioak) eta oreka-bihurtze maila finkatua dago, lor daitezkeen CO2 eta H2 edukiak mugatuta daudelarik. Sortu ahala, CO2 edo H2 erreakzio-eremutik ateratzen badira oreka eskuinerantz lerratzen da, eta hidrogeno gehiago lor daiteke. Adsortzio-ohantzedun erreaktorea erabiliz CO2 atera daiteke erreakzioaren ingurutik. Ohiko katalizatzailearekin nahastuta CaO partikulak erabiltzen dira, CO2 + CaO  CaCO3 erreakzio bidez karbono dioxidoa finkatzeko. Honela jardutean erreaktorearen irteeran hidrogeno edukia %85 izateraino hel daiteke. Ohantzeko CaO agortuz doan heinean, ohantzea birsortu egin behar da [26]. 8 Irudia. (a) Absortzio-ohantzedun erreaktorea eta (b) mintz-erreaktorea. Erreaktorearen horma hidrogenoarekiko iragazkorra den Pd-azko mintz hautakorraz eraikitzen bada, hidrogenoa hormaren beste aldera barreiatuko da, eta erreakzio-eremutik desagertutakoan, erreakzioa eskuinera lerratzen da. Erreaktore honetan purutasun oso handiko hidrogenoa lor daiteke (>95%) [27]. Bi erreaktore hauen egiturak 8 Irudian irudikatu dira. 3.2.6. CO2-aren bidezko Erreformatu Lehorra Metodo honetan, hidrokarburoa oxidatzeko CO2 erabiltzen da, lurrunaren ordez eta izugarrizko interesa sortu da beraren inguruan, aukera ona baita karbono dioxidoari irtenbide garbia emateko. Zoritxarrez, lortzen den CO/H2 erlazioa 1 izanik, hidrogenoaren fintzea zailagoa da metodo honetan. CnHm + CO2  CO + H2 (16) 500-700 ºC-ko tenperaturan egiten den erreakzio hau bideratzeko nikelezko katalizatzaileak erabiltzen dira, kokea sortzea eta metalaren sinterizazioa izanik katalizatzaileen arazo nagusiak [28,29]. 3.3. Ikatza eta biomasa erabiltzen dituzten prozesuak Ikatzak, karbonoa du bere konposizioko elementu nagusia baina hidrogenoa ere badauka (ikatz motaren arabera %2-5 tartean, masa eran). Hidrogeno gutxi eduki arren, hidrogeno-iturri bezala erabiltzen da. Biomasa delako terminoaren barruan, landaredi, nekazaritza-hondakin eta sitsa bezalako abeltzaintza-hondakinak sartu ohi dira. Lehengaiaren arabera, hidrogeno edukia %5-8 tartekoa da (pisutan). Azukre-kanabera bezalako lehengaiaren alkohol-hartziduraren bidez etanola lortzen da eta erreformatuaren bidez, hidrogenoa sortzen da. Bere jatorri biologikoagatik, bioetanol esaten zaio alkohol honi. Biomasatik hidrogenoa lortzeko, Oxidazio Partziala erabiltzen da, oxigenoa elikatuaz. Ikatzaren Gasifikazioan, ur-lurrunaren bidez sintesi-gasa lortzen da. Oxidazio Partzialean, hidrokarburoen PO-n bezala, oxigeno eskasian lan egiten da kontrolpeko oxidazioa emateko, hau da, CO + H2 osagaiekiko hautakorra izateko. Bi prozesuetan erabiltzen diren erreaktoreen eskemak 9 Irudian ematen dira. 3.3.1. Ikatzaren Lurrunezko Gasifikazioa 700-1500 ºC-ra, ur-lurruna eta ikatzaren nahastea H2, CO eta CO2 bihurtzen da, prozesu termokimikoan. Ikatzaren konposizioaren arabera, CH4 eta sufredun konposatuak ager daitezke, bihurtu gabeko partikula solidoekin batera (kontuan izan behar baita ikatza solidoa dela). Prozesua endotermikoa izanda energia-beharra dagoenez, oxigenoa ere elikatzen da proportzio txiki batean, ikatzaren zati bat erre dadin, eta errekuntzan askatzen den energia termiko horrek gasifikaziorako behar den energia-behar energetikoa hornitu dezan. 2-7 mm-ko tamainara ehotutako ikatz partikula eta lurrunaren arteko ukipen egokia bermatzeko, ohantze fluidotuak erabiltzen dira, ikatzaren %99ko bihurtze maila lortzen delarik katalizatu gabeko prozesuan [30]. Maiz katalizatzaileak erabiltzen dira tenperatura txikiagoetan lan egiteko. 9 Irudia. Ikatza eta biomasatik hidrogenoa ekoizteko erreaktoreak. 3.3.2. Biomasaren Oxidazio Partziala 800-1000 ºC-ra estekiometrikoa baino oxigeno gutxiagorekin erreakzionarazten bada biomasa, sintesi-gasa lortzen da, baina SR prozesuan lortzen dena baino askoz ere hidrogeno gutxiago eta metano gehiago lortzen da [31,32]. Ohantze fluidotuak zein ohantze finkoak erabiltzen dira. Izatez katalizatu gabeko prozesua den arren, erreakzio-tenperaturak jaisteko eta mundrunaren formazioa saihesteko katalizatzaileak erabiltzeko ikerkuntzak egiten ari dira [33,34]. 4. HIDROGENOAREN FINTZE PROZESUAK Hidrogenoaren ekoizpenerako arestian aipatutako teknologia arruntak erabiltzean, hidrogenoa beste osagai batzuekin nahastuta lortzen da. Ohiko nahastean, H2, CO, CO2 eta H2O agertzen dira, eduki desberdinetan. sintesi-gasa, likido parafiniko eta olefinikoak sortzen dituen Fischer-Tropsch sintesirako erabili daiteke; era berean, Sintesi-Gasaren energia kimikoa energia elektriko bihurtzen duen MCFC edo SOFC erregai piletan elika daiteke: hurrenez hurren, karbonato Urtuko eta Oxido Solidozko Erregai-Pila (Molten Carbonate Fuel Cell) eta Oxido Solidozko Erregai-Pila (Solid Oxide Fuel Cell). Baina hidrogenoaren erabilera eraginkorrena, PEMFC erregai pilan elektrizitate bihurtzea da: Polimero Elektrolitikoko Mintzeko Erregai Pila, Polymer Electrolyte Membrane Fuel Cell. Honek, purutasun handiko hidrogenoa eskatzen du, batez ere CO edukiari dagokionez, 50 ppm baino kontzentrazio handiagoan badago, pozoia baita pilaren anodorako. SR bidez lortzen den sintesi-gasaren konposizioa erabiltzen bada oinarri gisa, H2/CO/CO2/H2O osagaien ehunekoa (moletan) 50-60/10-15/10-15/10-15 tartekoa da. Nahaste honetan CO-aren edukia erregai-pilara elikatu ahal izateko moduko kontzentraziora jaisteko (<50 ppm), hainbat fintze-metodo daude. Kasurik gehienetan, urrats anitzeko fintze prozesua egiten da, metodo bat baino gehiago erabiliaz. 10 Irudian agertzen da ohiko fintze prozesuaren eskema. Sintesi-gaseko hidrogenoa fintzeko metodoak, hiru talde nagusitan sailka daitezke, operazio-metodoaren arabera: (a) Katalisi metodoak: Katalizatzaileen laguntzaz erreakzio kimikoa burutzen duten metodoen artean, WGS, CO-aren Oxidazio Hautakorra (PROX) eta Metanizazio erreakzioa aipa daitezke. (b) Barreiapen metodoak, mintz iragazleak erabiliaz. (c) Metodo Fisikoak: Gas-nahastetik hidrogenoa bereizteko propietate fisikoen desberdintasunean oinarritzen dira. Presio Aldakorreko Adsortzioa (PSA), Bereizte kriogenikoa eta Absortzioa aipatu daitezke. Katalisi metodoak eskala txiki zein handiko ekoizpenerako malguak dira, beste biak ez bezala. Horregatik, hidrogenoa fintzeko katalisi metodo arruntenak bakarrik azalduko dira ondoren. 4.1. Lurrun bidezko Gasaren Bihurtzea (Water Gas Shift, WGS) Erreformatu-urratsaren ondoren egiten den katalisi metodoa da. WGS erreakzioa (11. erreakzioa) itzulgarria eta exotermikoa da (energia behar du), eta CO ezabatzeko eta hidrogeno gehiago sortzeko helburu bikoitza daukanez, hidrogenoaren fintze prozesuan funtsezko urratsa da. Erreakzioa exotermikoa izanik, tenperatura txikiek oreka-bihurtze maila handia faboratzen dute, baina, horregatik, erreakzioa motela da. Hori dela-eta, lurrun bidezko gasaren bihurtze-erreakzioa, Tenperatura garaiko eta Tenperatura txikiko WGS (hurrenez hurren HTWGS eta LTWGS) ondoz ondoko bi urratsetan egiten da [35]. Lehen urratsa 25-35 atm-ko presioan eta 300-450 ºC-ko tenperaturan egiten da ohantze finkoan, Fe2O3-Cr2O3 bezalako katalizatzaileekin [36]. Urrats honetan CO edukia %3raino jaisten da, elikatzen den lurruna/gasa erlazioa 0,3-0,5 delarik. 10 Irudia. Sintesi-gaseko hidrogenoa fintzeko metodo arruntak. %3ko CO edukia gehiago murrizteko, Tenperatura txikiko Baxuko WGS egiten da, 180-225 ºC-ra CuO-an oinarritutako katalizatzaileak erabiliz [37]. Tenperatura hauetan lan egitean, termodinamikoki CO edukia %1 baino balio baxuagoraino jaitsi daiteke. Katalizatzaile hauei, CuO-aren sinterizazioa saihesteko eta egonkortzeko, ZnO eta Al2O3 gehitzen zaie. Gaur egun, tenperatura txikiagoetan eraginkorrak diren katalizatzaileak bilatzen ari dira. Besteak beste, CeO2 edo Fe2O3 bezalako oxidoetan eutsitako Pt edo Au bezalako katalizatzaileak garestiak dira baina emaitza onak ematen dituzte [38]. SR erreakziorako gertatzen den bezala, WGS erreakzioa egiteko absortzio-ohantzeak eta mintz-erreaktoreak garatzen ari dira (ikusi 8 Irudia). Urrats biko WGS erreakzioen ostean lortutako gasa, hidrogenoa %70-80 portzentaian daukan arren, ez da oraindik PEMFC pila elikatzeko modukoa, CO %1 portzentaian baitu. Hidrogenoan aberatsa den nahastetik CO hondarra ezabatzeko, WGS urrats bikoitzaren ostean beste fintze urratsen bat behar da, eta ahal dela, oreka termodinamikoak mugatzen ez duen bat aukeratu behar da. CO-aren Oxidazio Hautakorra (PROX) eta CO-aren Metanizazio erreakzioak aukera egokiak dira helburu hori dugunean. 4.2. CO-aren Oxidazio Hautakorra (PROX) Oxigeno molekularra erabiliz CO-aren Oxidazio Hautakorra da bere edukia %1etik 50 ppm edo gutxiagora murrizteko metodo erraz eta egokiena: CO + 1/2O2  CO2 (17) CO-aren oxidazioa itzulezina izatean, gas-nahasteko CO guztiz ezaba daiteke. Nahasteko hidrogenoa ere ura emateko oxida daitekeela kontuan hartuta (H2 + 1/2O2  H2O), katalizatzaileak oso hautakorra izan behar du azken erreakzio hau saihestu dezan (eta erregai pilarako hidrogenorik galdu ez dadin). Gainera, elikadura-korronteak ura eta CO2 dauzkanez, katalizatzailea gai izan behar da eraginkortasuna eta hautakortasuna galdu gabe osagai hauen erasoari aurre egiteko. Antzinatik erabili da Pt/Al2O3 oxidazio-katalizatzaile tipikoa [39] baina CO guztia oxidatzeko oxigeno gehiegi behar duenez (1,5 mol O2/mol CO) hidrogenoaren oxidazio maila handiegia daukate, hau da, hautakortasun txikia daukate, hidrogeno gehiegi erretzen baita. Horregatik, eraginkorragoak eta hautakorragoak diren katalizatzaileak bilatzen hasi dira. Katalizatzaile berriek, Pt baino metal eraginkorragoak eta Al2O3 baino euskarri eraginkorragoak erabiltzen dituzte. Adibidez, oxidazio erreakzioa burutzeko CeO2 euskarriak bere egiturako oxigenoa eman dezakeenez, gas faseko oxigeno molekular gutxiago elikatuz CO guztia bihur dezakete, hautakortasuna handitzen delarik. CuO-CeO2 bezalako katalizatzaileak gai dira 160 ºC-ra CO guztiz ezabatzeko, %60ko hautakortasunarekin, hau da, elikatzen den oxigenoaren %40ak hidrogenoa ur bihurtzen du [40]. Au/Fe2O3 bezalako katalizatzaileak berriz, 50 ºC bezalako tenperatura txikietan dihardute, baina CO2–ak eta urak eraso egiten die, eta denborarekin bere aktibitatea motelduz doa. 4.3. CO-aren Metanizazio erreakzioa WGS urratsen ondorengo fintze urratsean, PROX erreakzioaren ordezkotzat har daitekeen katalisi erreakzio bat da: CO + 3H2  CH4 + H2O (18) Erreakzioa itzulgarria den arren, eskuinerantz guztiz lerratua dago 500ºC-tik beherako tenperaturetan. Ezabatzen den mol bat CO-ko, 3 mol hidrogeno kontsumitzen direnez, PROX erreakzioaren aldean gutxiesten den metodoa da, are gehiago CO2-aren metanizazioa gertatzen bada (mol bat CO2-ko 4 mol H2 kontsumitzen baititu). Trantsizio-metalak (Co, Ni, Ru, Rh) katalizaztaile egokiak dira 300 ºC eta 1 atm-ra CO-aren metanizazioa burutzeko, C-O lotura hausten dutelako. Urrats bitan egindako WGS erreakzioaren ostean PROX zein metanizazio urratsa egitean, 50 ppm baino CO gutxiago daukan hidrogenoan aberatsa den korrontea lortzen da. Gas-korronte hau PEMFC erregai-pilara zuzenean elika daiteke, CO2–ak eta urak ez baitute dute pila kaltetzen. Hala ere, bi osagaiak gas-nahastetik oso erraz bereiz daitezke, bata (H2O) tenperatura jaitsita kondentsaraziz eta bestea (CO2) etanolaminaren familiako disolbatzaile likidoekin absortzioa eginez. Azken prozesu honi, hots gas-nahaste batetik CO2 kentzeari, CO2-aren Bahiketa deritzo, gasaren atmosferarako igorpena saihesten delako. Erregai fosiletatik abiatutako hidrogeno-ekoizpenerako prozesu guztietan, lehengaiak daukan karbonoa CO2 bezala askatzen da baina baita CO edo beste azpiproduktu bezala ere; azken hauek gutxiengoa dira, eta WGS edo PROX erreakzioei esker karbono monoxidoa CO2 bihurtzen da. XX. Mendeko azken laurdena arte CO2 atmosferara igorri izan da, baina ordutik ingurumenaren babesak sortu duen ardurak (Kyotoko hitzarmena, lekuko) CO2-aren bahiketa sustatu egin du [41]. 5. ONDORIOAK Naturan aske aurkitzen ez denez, hidrogenoa ekoiztu egin behar da, ura, hidrokarburoa edo biomasa bezalako lehengaietatik abiatuz. Ur molekula disoziatuz hidrogenoa lortu ahal izateko energia behar da. Elektrizitatea erabiltzen duen elektrolisiaren bidez purutasun handiko hidrogenoa lortzen da. Prozesu hau garestia da, baina energia termikoa eta elektrikoa elkarrekin erabilita, merkatu daiteke. Hala ere, hidrogeno-iturri bezala petrolio, ikatz edo biomasa bezalako hidrokarburoak erabiltzen dituzten prozesuak merkeagoak dira, fintzea eskatzen duten arren. Lehengai hauen hidrogenoa askatzeko energia termokimikoa erabiltzen da. Lurrun bidezko Erreformatua (SR) zein Erreformatu Autotermikoa (ATR), katalisiak dira prozesu eraginkorrenak lehengaia likido edo gasa bada. Prozesu hauetarako katalizatzaileek galarazi egin behar dute kokearen sortzea baina gainera eraginkorrak eta hautakorrak izan behar dira, lehengaien C eta H elementuak CO eta H2 emanez aska ditzaten. CO2 eta H2O bezala ere askatzen dira, eraginkortasuna txikituz. Ondoz ondoko WGS eta PROX katalisi erreakzioetan sintesi-gaseko CO edukia <50 ppm-raino jaisten da, erregai-pilarako hidrogeno findua lortzen delarik. 1 H2+CO nahastean aberatsa den gasari Sintesi-Gasa deritzo, molekula hauen konbinazioak konposatu organiko anitz ematen baititu (metanola, alkoholak, etabar). Natur Gasaren batazbesteko konposizioa (%) CH4/C2H6=70-90/0-20 da. 2 Metalezko partikula txikien mugikortasuna handitzean tamaina handiagoko partikulak sortzen dira. Partikula handiago hauek gainazal txikiagoa eskaintzen dute katalisirako. 18
